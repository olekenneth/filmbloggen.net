---
id: 10750
title: Søt, men ikke stort annet
date: 2013-07-08T00:09:21+00:00
author: Ingvild A. Jansen
layout: revision
guid: http://filmbloggen.net/2013/07/08/10727-revision-19/
permalink: /2013/07/08/10727-revision-19/
---
**_Despicable Me 2_** **har mye kreativ visuell humor, men overfokuserer dessverre på mindre interessante figurer.** 

**Originaltittel:** Despicable Me 2  
**Kategori:** Komedie, Action, Drama, Animasjon  
**Regi:** Pierre Coffin, Chris Renaud  
**Skuespillere:** Steve Carell, Kristen Wiig, Benjamin Bratt, Miranda Cosgrove, Russell Brand  
**Spilletid:** 1 time, 38 min

<p style="text-align: center;">
  <a href="http://filmbloggen.net/wp-content/uploads/2013/07/12.jpg"><img class="wp-image-10739 aligncenter" alt="12" src="http://filmbloggen.net/wp-content/uploads/2013/07/12.jpg" width="600" height="300" /></a><em>Bilde: Illumination Entertainment.</em>
</p>

**I oppfølgeren til _Despicable Me_ (_Grusomme meg_, 2010), lever eks-superskurken Gru (Steve Carell) et lykkelig liv sammen med sine adopterte døtre Agnes, Edith og Margo, samt de gule minions.** Gru har lagt skurkefortiden bak seg, og konsentrerer seg om å bli en ærlig, hardtarbeidende familiefar. De nye forretningene til Gru, salg av gele og syltetøy, går derimot ikke knirkefritt. I tillegg drar hans gamle samarbeidspartner Professor Nefario (Russell Brand) avgårde for å begynne hos en ny arbeidsgiver, fordi han savner å være ond. Når Gru plutselig blir kidnappet av den hemmelige agenten Lucy, fordi anti-skurkeorganisasjonen AVL trenger hans hjelp til å fakke en ny superskurk, ender han dermed opp med å takke ja til tilbudet. Mens Gru og Lucy samarbeider for å avsløre den nye superskurken, begynner minionsene å forsvinne, en etter en. Hvem er det som bortfører dem, og hvorfor? Dessuten kompliseres samarbeidet mellom Lucy og Gru ved at det oppstår sterke følelser.

**Jeg må bare si det med en gang: Denne filmen er egentlig ikke for meg.** Den er sjarmerende, og jeg kan skjønne hvorfor noen vil like den, men den er ikke for meg. Den første filmen var søt, men den var så søt at jeg skjønte at jeg ikke var del av målgruppen. Man henvendte seg mest til barna. Oppfølgeren gir meg samme følelsen, men her mangler fokuset på forholdet mellom Gru og barna som var den første filmens hjerte. Det er forståelig at det blir litt mindre tid til dem, ettersom dette er en ny film med en ny historie, men spesielt det nye forholdet som begynner å utvikle seg mellom Gru og Lucy kunne ha godt ha blitt utforsket i fem eller ti minutter til. Det er dessuten nesten ingen samhandling mellom Grus døtre og Lucy. Så hvis filmen ikke videreutvikler far-og-døtre-dynamikken eller tar seg god tid til å utforske den splitter nye figuren Lucy Wilde og det som oppstår mellom henne og hovedpersonen Gru, hva bruker den tid på da?

**Jo, filmen lider dessverre under en overfokusering på/overbruk av minionsene— eller de gule klumpene, som jeg liker å kalle dem.** Etter den første filmen kom ut, ble minionsene en knallsuksess. Tilsynelatende «alle» elsket dem. Derfor har visst Illumination Entertainment bestemt seg for å fylle så mange minutter som mulig med de sprø påfunnene deres. Dette sjarmerer til tider, men for det meste blir det uinteressant fysisk humor på bekostning av alt annet. Av og til føles det nesten som om Gru ikke får lov til å være hovedperson i sin egen film. Om du vil digge filmen eller ikke, er altså avhengig av hvor mye du digger minion-figurene. Jeg misliker dem ikke, men jeg liker dem ikke nok til at jeg synes at det er verdt å bruke så mye tid på dem, spesielt siden de snart skal få sin egen spinoff-film.

<p style="text-align: center;">
  <a href="http://filmbloggen.net/wp-content/uploads/2013/07/10.jpg"><img class="wp-image-10748 aligncenter" alt="10" src="http://filmbloggen.net/wp-content/uploads/2013/07/10.jpg" width="600" height="300" /></a><em>Bilde: Illumination Entertainment.</em>
</p>

**Det vi får se av Gru og Lucy sammen er nesten bare en spennende smakebit. Det er ikke noe fullendt og tilfredsstillende, slik forelder-og-barn-forholdet var i den første filmen.** Vil man først gjøre en romanse til et av hovedpunktene, som det tydeligvis er meningen denne skal være, bør man utvikle den skikkelig— uansett om det er en familiefilm eller en voksenfilm.  Problemet er at det er for mange ting som skjer, slik at hver ting får for lite tid. I den første filmen fokuserte man helt enkelt på Gru sin identitet og yrke som superskurk versus hans nye rolle som far. I oppfølgeren prøver man å få plass til den gamle familiedynamikken samtidig som et nytt kjærlighetsforhold, et eget sideplott for den eldste datteren, og en helt ny skurk— mens man altså gir minionsene minst dobbelt så mye skjermtid.

**Jeg var innstilt på at filmen skulle være søtere og snillere enn det jeg er vant til, men den har samtidig ikke lov til å være lat bare fordi den «er for barn».** Det finnes nok av barne- eller familiefilmer med mer kompleks historier og mer interessante mellommenneskelige forhold. Jeg satt og ventet på scener og samspill som aldri dukket opp. Dette er en sånn film hvor man nærmest kan lukte potensialet som aldri blir realisert. Den er full av kreative konsepter, men snubler lenge før målstreken.

**Det som finnes av historie er enkelt, uinspirert og forutsigbart.** For å gi et eksempel blir Lucy nok en kvinne som ender opp med å bli bundet fast av superskurken og må reddes av den mannlige protagonisten. Kjedeliiiig og fornærmende. Jeg er så lei av det. Det er heller ikke en unnskyldning at dette skal være en lek med spionsjangeren— det er nok av tøffe kvinner der, og hvis de kan gjøre en superskurk til småbarnspappa, så kan de også gjøre noe annet med Lucy enn dette. Det hadde vært mye gøyere dersom Lucy reddet Gru eller Lucy og Gru samarbeidet mer om å stoppe skurken. En annen anmelder nevnte at han synes Illumination Entertainment rett og slett ikke prøver særlig hardt. At de ikke utfordrer seg selv, men bare gjør akkurat det som skal til for å more publikum en smule.  Animasjonen er kjempefin, med kreativ visuell humor og slapstick, men det er den førnevnte følelsen jeg får av dialogen og historien: At de bare ikke prøver særlig hardt. Jeg ønsker ikke at filmen skal være noe helt annet enn den prøver å være. Den kan fremdeles fint være søt, tullete og uskyldig, men de kan strekke seg litt lenger når det gjelder forvaltningen av historie og dialog. Etter hvert stønnet og okket jeg meg mer enn jeg lo.

**Og hvorfor må så mange animasjonsfilmer avsluttes med et danseparty?** Trenger vi egentlig å se de gule klumpene synge «Y.M.C.A» av Village People? Barna aner ikke hvem Village People er, og det er sikkert mange voksne som allerede er lei av sangen. I det minste er den orkestrale bakgrunnsmusikken fin. Det er fremdeles en munter og mystisk hyllest til spionsjangeren, men med et nytt innslag av latin-amerikanske rytmer.

[<img class="alignnone size-full wp-image-10749" alt="8" src="http://filmbloggen.net/wp-content/uploads/2013/07/8.jpg" width="1000" height="500" />](http://filmbloggen.net/wp-content/uploads/2013/07/8.jpg)

**Jeg likte antagonisten i _Despicable Me 2_ litt bedre enn han i den første filmen.** Han nye var morsommere og mindre irriterende, men manglet motivasjon og tyngde. Jeg er i tillegg usikker på hva folk vil synes om de mange mexicanske stereotypiene som er assosiert med denne skurken. Sluttoppgjøret med skurken var litt antiklimaktisk og lite utfordrende for min del, men det er kanskje vanskelig å overgå slutten på den første filmen, som innebar romreiser og månestjeling.

**Som sagt er ikke denne filmen for meg.** Andre vil sikkert sette mer pris på den, så lenge de ikke plages av problemene jeg har nevnt her. Og selv jeg kan gjerne tenke meg å se den igjen, hvis jeg har tilgang til en spoleknapp neste gang. Filmen hadde sine fine sider også, i tillegg til den vakre animasjonen (som flere ganger fikk meg til å uttrykke et «Oooh!» av beundring). Steve Carell (_The Office, Little Miss Sunshine, The 40-Year-Old Virgin_) er for eksempel stadig like overbevisende som Gru. Han er en litt utstøtt, usikker, bitter og hevngjerrig mann med dårlige sosiale ferdigheter, men har samtidig et godt hjerte, er kreativ, fingerferdig, eventyrlysten og lager moro for seg selv og barna med det han har. Vi får også se bittelitt mer av hans smertefulle fortid. Vanligvis er jeg ikke så glad i barnefigurer. Det er nemlig vanskelig å gjøre dem naturlige. De blir gjerne enten små, stive voksne, sukkersøte englebarn eller ustyrlige drittunger. Døtrene til Gru er derimot søte, men ikke for søte, de er underholdende og de har godt utviklede personligheter. Når barnefigurer ikke irriterer meg i det hele tatt, er det en stor bragd.

**Kristen Wiig (_Bridesmaids, The Looney Tunes Show_), som spilte Miss Hattie, den kalde bestyrerinnen for barnehjemmet i den første filmen, spiller nå den litt klønete og eksentriske men uredde, tøffe og snille agenten Lucy Wilde.** Lucy er morsom og søt, og jeg liker figurdesignet hennes, særlig den store nesen, men vi får som sagt ikke særlig mye tid til å bli nærmere kjent med henne. Det jeg egentlig ønsker meg nå er at man lager _Despicable Me 3_, og at den handler om hva som skjedde i de «147 dagene» mellom sluttoppgjøret med skurken og filmens siste scene. Jeg kan tenke meg at det hadde blitt mye mer engasjerende å få høre mer om eventyrene til Lucy, Gru og døtrene, enn å få se en hel film om minionsene.

**Jeg gikk glipp av pressevisningen og så derfor originalversjonen av filmen, som bare er tilgjengelig i 3D.** Det at man ikke kan velge å se originalversjonen i 2D er uheldig, men 3D-en ser i alle fall kjempebra ut. På begynnelsen av filmen, hvor «kamera» glider over et snølandskap, gir det en følelse av å gå inn i filmen, og litt senere, blir vi servert en fascinerende undervannssekvens. Det er virkelig imponerende vann-animasjon her. Dersom man har norsktalende barn og skal se den norske dubbingen, anbefaler jeg midlertid å droppe 3D-versjonen av hensyn til de aller minste. Det kan bli litt kraftig kost for dem med alle vesenene som «glefser mot dem» hele tiden. Et par av barna begynte å gråte og det var delvis urolig i salen.

**Til slutt:** Se også opp for en underholdende scene hvor Gru er på stevnemøte med Shannon, spilt av Kristen Schaal (_Flight of the Conchords_, _30 Rock_, _Gravity Falls_), og en annen scene med Lucy på flyreise, hvor man tilsynelatende parodierer den kjente bisarre restaurantscenen fra _Being John Malkovich_ (1999).

<div class="video-shortcode">
</div>