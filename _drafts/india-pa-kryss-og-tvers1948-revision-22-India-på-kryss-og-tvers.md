---
id: 1980
title: India på kryss og tvers
date: 2012-01-22T17:30:17+00:00
author: brennum
layout: revision
guid: http://filmbloggen.net/2012/01/22/1948-revision-22/
permalink: /2012/01/22/1948-revision-22/
---
**Tre brødre drar på en spirituell reise gjennom India for å knytte nye bånd slik at de igjen kan bli de brødrene de en gang var. ** 

**Originaltittel:** The Darjeeling Limited  
**Kategori:** Eventyr/komedie  
**Regi:** Wes Anderson  
**Skuespillere:** Owen Wilson, Jason Schwartzman, Adrien Brody, Bill Murray, Amara Karan, Anjelica Huston.  
**Spilletid:** 1 time og 31 minutter

<img style="padding-right: 8px;padding-top: 8px;padding-bottom: 8px" src="http://kino1138.files.wordpress.com/2010/07/2007_the_darjeeling_limited_002.jpg" alt="" width="592" height="362" /> 

Wes Anderson har laget &laquo;The Life Aquatic with Steve Zissou&raquo; og &laquo;The Royal Tenenbaums&raquo;. To filmer som etter min mening er litt snodige, men på en god måte. Regissøren lager et så interessant univers at det nesten er umulig å ikke like det. Alle detaljer ved miljøet i filmene er godt gjennomtenkt og smart iverksatt. Karakterene er også veldig oppfinnsomt konstruert, hver og en av dem er like likandes. Filmen &laquo;Moonrise Kingdom&raquo; kommer i 2012, og den kan vi med god samvittighet glede oss til.

Filmens handling tar sted i India, et land med utrolig mange mennesker og i alt mylderet finner vi tre brødre som drar på en åndelig reise sammen. Brødrene har ikke hatt kontakt på et helt år, de har ikke sett hverandre siden deres fars begravelse. De reiser via tog, med andre ord: &laquo;The Darjeeling Limited&raquo;.  Togets destinasjon får vi aldri vite, vi får bare vite at det på et visst tidspunkt klarte å kjøre seg vill. På den merkverdige reisen bruker de blant annet tiden sin på å dope seg på reseptfrie smertestillende medisiner. Og når de ikke gjør det, da krangler de som regel om ett eller annet uforståelig. Reisen byr på mange utfordringer, blant annet skotyver, slanger og uttalig mange forsøk på meditasjon. De opplever India på utradisjonelt vis og de forsøker seg ofte på åndelige ritualer for å oppnå opplysning. Familieforhold er noe som blir satt på spissen i denne filmen. Brødrene er som mange andre brødre, de krangler, slåss og lyver. Men under overflaten er de egentlig veldig glad i hverandre. Filmen tar opp det vidunderlige ved å ha søsken, gleden å kunne ha noen å krangle med og samtidig ha noen å stole på.

Kamerateknikken de tar i bruk er utrolig festlig og det gir filmen en slags &laquo;80&#8217;s montage feel&raquo;. Wes Anderson har et spesielt særtrekk ved filmene sine, det er nesten som om han skulle hatt patent på det. Det er oppfinnsomt, humoristisk og på grensen til genialt. Filmen får ikke full pott, og det er fordi historien ikke oppnår sitt fulle potensiale. Slutten kan virke litt brå og ufullstendig, men det var en kunsterisk avgjørelse å slutte på det tidspunktet. Selve gjennomførelsen av filmen er veldig bra, det virker som alt har gått etter planen. Etter å ha sagt det, filmen fortjener kun 3,5 stjerner. Ønsker du en film om det uforklarlige spirituelle, da er denne filmen perfekt for deg.