---
id: 7708
title: 'BIFF 2012: Møte på valmueåsen'
date: 2012-10-22T17:17:19+00:00
author: Ingvild A. Jansen
layout: revision
guid: http://filmbloggen.net/2012/10/22/7645-revision-58/
permalink: /2012/10/22/7645-revision-58/
---
**Jeg vurderer det nostalgiske etterkrigsdramaet _Møte på valmueåsen_— den nyeste animerte spillefilmen fra sønnen til Hayao Miyazaki. **

**Originaltittel:** _Kokurikozaka kara_ (2011)  
**Kategori:**** **Drama, Animasjon  
**Regi:** Gorō Miyazaki  
**Skuespillere:** Masami Nagasawa, Junichi Okada, Keiko Takeshita  
**Spilletid:** 1 time, 30 min

<p style="text-align: center">
  <a href="http://filmbloggen.net/?attachment_id=7647" rel="attachment wp-att-7647"><img class="aligncenter size-large wp-image-7647" src="http://filmbloggen.net/wp-content/uploads//2012/10/gvavrdy14-620x335.jpg" alt="" width="620" height="335" /></a><em>Bilde: Ghibli, Gorō Miyazaki.</em>
</p>

**Året er 1963, og Tokyo forbereder seg til de Olympiske leker, som de skal holde i 1964.** Vi møter tenåringsjenten Umi og tenåringsgutten Shun, som begge mistet sine fedre i Koreakrigen rundt ti år tidligere. Mens de hjelper klassekameratene sine med å restaurere et gammelt klubbhus slik at det ikke skal bli revet ned som del av forberedelse til OL, finner de sakte men sikkert ut mer om sine fedre, samt hemmeligheten om hvor adopterte Shun egentlig kommer fra.

**_Kokurikozaka kara_ (på norsk: _Møte på valmueåsen_) kom ut allerede i 2011,** men har ikke norsk kinopremiere før 23. november 2012. Denne gangen var det Gorō Miyazaki (sønnen til den kjente regissøren Hayao Miyazaki, en av grunnleggerne av studio Ghibli) som regisserte. Fra før av hadde Gorō også regissert Ghiblis _Tales from Earthsea_ (2006), som var hans regissørdebut. Miyazaki senior skrev manuset til _Møte på valmueåsen_ sammen med Keiko Niwa. _Kokurikozaka kara_ er basert på tegneserien med samme navn av Tetsuo Sayama og Chizuru Takahashi.

<p style="text-align: center">
  <a href="http://filmbloggen.net/?attachment_id=7705" rel="attachment wp-att-7705"><img class="aligncenter size-large wp-image-7705" src="http://filmbloggen.net/wp-content/uploads//2012/10/poppy4-620x335.jpg" alt="" width="620" height="335" /></a><em>Bilde: Ghibli, Gorō Miyazaki.</em>
</p>

**Umi (Masami Nasagawa) og Shun (Junichi Okada) forelsker seg i hverandre. Dette blir et stort problem når de finner ut at de muligens kan være bror og søster uten at de har visst om det.** Shun kommenterer at det kjennes som om de er del av et billig melodrama. Dessverre spurte jeg også meg selv flere ganger om det faktisk var et billig melodrama jeg så på, med tanke på problemstillingen— noe som var litt distraherende. Mot slutten konkluderte jeg likevel med at det mulige søskenforholdet heller var en refleksjon over hvordan fortiden, spesielt krigstider, påvirker dagens ungdom og familielivet deres. Da spesifikt de som mistet far eller mor i Koreakrigen og måtte adopteres bort, noe vi blir fortalt var vanlig på den tiden.

**Klubbhuset som restaureres er det sentrale elementet i filmen,** og i den anledning blir vi ofte servert taler om hvordan vi må ta vare på fortiden. _Møte på valmueåsen_ ****presenterer fortiden både som noe problematisk som setter negative spor etter seg og som noe historisk og kulturelt viktig; noe vi må verne om. Det er definitivt et melodrama, men kanskje det ikke er så billig.

<div class="video-shortcode">
</div>

_Video: Japanske Kyu Sakamotos ”Ue wo muite arukou” (bedre kjent i vesten som ”Sukiyaki”), ble en stor hit i USA i 1963. Denne klassikeren bidrar til den tidsriktige 60-tallsatmosfæren i filmen. _

**Jeg synes Ghibli er best når studioet lager filmer som tar sted i Japan**, så derfor ble jeg litt fornøyd bare av dét. Jeg satt også pris på den historiske, hverdagslige settingen. Jeg er ikke like glad i den kvasi-europeiske kulturskildringen man finner i Ghibli-filmer som for eksempel i _Det levende slottet_ (2004) og _Kikis Delivery Service_ (1989). Disse er riktignok basert på bøker, men Ghibli tar seg ofte store friheter. _Møte på valmueåsen_ ****er relativt stillestående, og tar seg tid til å vise detaljer fra daglige gjøremål og vanlige mellommenneskelige forhold, noe som plasserer den i sjangeren ”Slice of Life”. Det er vanlig at japansk film kanskje beveger seg litt roligere enn det vi er vant til fra Hollywood. Det blir opp til hver enkelt person om de finner mening og skjønnhet i disse dvelende scenene eller om de kjeder seg. Spesielt spennende er ikke handlingsforløpet her, det må innrømmes, men det kommer vel an på ens egne forventninger.

**Bortsett fra et litt stilig The Shadows-lignende rockenummer under en sjelden actionsekvens**, og den fine bruken av Kyu Sakamoto, la jeg ikke særlig merke til bakgrunnsmusikken. Den innebar stort sett den vanlige pianomusikken og den obligatoriske balladen man forventer fra Ghibli. Det er i det minste mye fint å se på underveis.

<p style="text-align: center">
  <a href="http://filmbloggen.net/?attachment_id=7656" rel="attachment wp-att-7656"><img class="aligncenter size-full wp-image-7656" src="http://filmbloggen.net/wp-content/uploads//2012/10/poppy1.jpg" alt="" width="620" height="332" /></a><em>Bilde: Ghibli, Gorō Miyazaki.</em>
</p>

**Bakgrunnene er utrolig pene, og minner om oljemaleri eller fettstifttegninger**, men de er veldig flate og livløse samtidig som de er hypnotisk vakre. Disse ”døde” bakgrunnene er nok laget slik med vilje, men jeg kjente at jeg savnet mer varme og dybde, som den man for eksempel finner i bakgrunnene i _Min nabo Totoro_ (1988). Møbler, hus, mat, bøker, papirer og lignende er imponerende detaljerte; man kan nesten glemme at man ser på tegninger et øyeblikk.

**Selve rollefigurene er som alltid enkelt gjengitt med en ren, klar strek.** Jeg likte at mange av ansiktsuttrykkene, spesielt Umi sine, sa mye med veldig enkle, nesten umerkelige forandringer i strekene. Dette blir en fin avveksling fra de overdrevne ansiktsuttrykkene jeg er vant til fra mye animasjon.  Nå som Miyazaki junior følger i farens fotspor, er jeg samtidig redd for at vi får enda flere tiår med ”Miyazaki-stilen”, hvor spesielt figurdesignet har vært akkurat det samme siden midten av 80-tallet. Jeg skjønner at dette er gjort med fullt overlegg, men er det ikke lov å skifte tegnestil av og til, Miyazaki?

<p style="text-align: center">
  <a href="http://filmbloggen.net/?attachment_id=7657" rel="attachment wp-att-7657"><img class="aligncenter size-large wp-image-7657" src="http://filmbloggen.net/wp-content/uploads//2012/10/poppy2-620x335.jpg" alt="" width="620" height="335" /></a><em>Bilde: Ghibli, Gorō Miyazaki.</em>
</p>

**_Møte på valmueåsen_ er en vakker, nostalgisk film som er verdt å få med seg,** men den kan muligens være litt kjedelig for noen, da spesielt barn. I motsetning til det norske seere er vant til fra Miyazaki-filmer som for eksempel _Prinsesse Mononoke_ (1997), er ikke handlingen plassert i en eventyrverden, men et virkelighetsnært Japan. Innholdsmessig minner _Møte på valmueåsen_ mer om filmene til Ghibli-regissøren Isao Takahata, som til sammenligning med Hayao Miyazaki er mindre kjent her hjemme. Her nevner jeg krigsdramaet _Ildfluenes grav_ (1988), oppveksthistorien _Only yesterday_ (1991) og hverdagsskildringen _Mine naboer Yamadas_ (1999). Folk som digger japansk kultur og film, etterkrigsdrama, krigshistorie, eller historie sånn generelt sett vil sikkert like _Møte på valmueåsen_.

<div class="video-shortcode">
</div>