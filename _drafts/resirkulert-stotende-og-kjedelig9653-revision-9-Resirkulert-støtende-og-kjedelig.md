---
id: 9687
title: Resirkulert, støtende og kjedelig
date: 2013-01-28T21:57:27+00:00
author: Ingvild A. Jansen
layout: revision
guid: http://filmbloggen.net/2013/01/28/9653-revision-9/
permalink: /2013/01/28/9653-revision-9/
---
**Jeg har gitt Tim Burton stadig nye sjanser de siste årene siden jeg liker de tidligere filmene hans, men nå er det nok. Med _Frankenweenie_ skuffer han meg nok en gang.<!--more-->**

**Originaltittel:** Frankenweenie (2012)  
**Kategori:**** **Komedie, Skrekk, Drama, Animasjon  
**Regi:** Tim Burton  
**Skuespillere:** Catherine O’Hara, Martin Short, Martin Landau, Charlie Tahan, Winona Ryder  
**Spilletid:** 1 time, 26 min.

**Etter å ha mistet sin elskede hund Sparky i en ulykke, tar unge Victor (Charlie Tahan) i bruk vitenskap for å bringe sin beste venn tilbake fra de døde.** Han prøver å holde sin nye hjemmelagede skapning skjult, men Sparky slipper selvsagt ut. Dermed oppdager Victors medelever, lærere og resten av den trangsynte småbyen New Holland at den snille hunden tilsynelatende har blitt til et monster. _Frankenweenie_ er basert på Tim Burtons kortfilm med samme navn fra 1984.

**Jeg hadde lave forventninger til denne filmen.** Dette skyldes i hovedsak at jeg har rukket å bli ganske lei Tim Burton, på grunn av at han de siste årene har holdt seg til formularet ”mye stil og lite innhold”, samt lite _variasjon_ i stilen og innholdet. På det siste punktet, variasjonen, sikter jeg særlig til det gjentatte samarbeidet mellom Burton, Elfman, Depp og Bonham-Carter. Riktignok komponerer Danny Elfman nok en gang for Burton, men heldigvis så er _Frankenweenie_ en av de få filmene Burton har laget de siste 10-20 årene hvor verken Johnny Depp eller konen Helena Bonham-Carter er med på rollelisten. Det er et lite pluss. Jeg liker alle disse fire, men når de kombineres gang på gang, gisper man etter et friskt pust. Men nytt blod hjelper ikke alltid: Unggutten Charlie Tahan, som aldri har vært med i en Burton-film før, var dessverre lite engasjerende og overbevisende som hovedpersonen Victor. Jeg brydde meg nesten ikke om figuren. Jeg er derimot litt svak for den talentfulle komikeren Catherine O’Hara (_Nightmare Before Christmas_, _Beetlejuice_), så det var kjekt å få et gjensyn (eller gjenhør) med henne etter gammelt.

**Burton har ikke bare stort gjenbruk av skuespillere**— **** med unntak av _Ed Wood_ (1994) og _Sweeney Todd_ (2007), har Burton brukt komponisten Elfman i alle spillefilmene han har regissert siden debuten med _Pee Wee’s Big Adventure_ (1985). Når han komponerer for Tim Burton, gir Danny Elfman oss ofte assosiasjoner til andre verker han har komponert for Burton, men denne gangen går det for langt. _Frankenweenie_-soundtracket fremstår rett og slett som om soundtrackene til _Edvard Saksehånd_ (1990) __og _Batman_ (1989) har fått en baby sammen, og at gudmoren til babyen er _Mars Attacks_ (1996). Dette var veldig distraherende. Jeg liker Danny Elfman, og jeg skjønner at filmen er en parodi, men det er åpenbart tid for en forandring!

**Animasjonsnivået her er svært høyt.** Burton har erfaring som animatør, storyboard artist og konseptutvikler fra Disney, så det er ikke rart at han egner seg til å utforme animasjonsfilmer. _Frankenweenie_ har en bedre ”filmfølelse” enn _Nightmare Before Christmas_ (1993) __og til en viss grad også enn _Corpse Bride_ (2005)— altså en bedre følelse av større skala, og av tilstedeværelse i en annen verden. Filmen er visuelt sett veldig gjennomført, med masse fine detaljer. _Nightmare Before Christmas_ er også vakker, men samtidig tenker jeg ganske bevisst at jeg ser på dukker og modellsett. Det gjorde jeg ikke like mye her. Det eneste som bryter den ellers så solide illusjonen om et annet, levende univers, er når man av en eller annen grunn velger å vise en live action-film (Christopher Lee i _The Horror of Dracula_, 1958) på TV i filmen. Illusjonsbruddet var nok gjort med fullt overlegg, men det passet ikke inn i filmen. Klippet kunne med fordel også ha vært animert.

**Stilmessig er _Frankenweenie_ full av elementer vi er vant med fra Burton:** Striper, spiraler, groteske monstre, mørkt hår, store øyne, lange, tynne bein og en treig, firkantet forstad full av trangsynte mennesker, hvor hovedpersonen er ”misforstått”. Hovedpersonen Victor ligner til forveksling på hovedpersonen i _Corpse Bride_— som også het Victor. Disse gjentakelsene kan muligens ”tilgis” her ettersom _Frankenweenie_ tross alt er basert på gammelt materiale som ble laget før Burtons umiskjennelige stil var berømt, men hva er poenget med å vise oss de samme tingene gang på gang? Det som en gang var unikt blir tappet for mening og sjarm hvis det gjentas for ofte.

**Burtons styrke har alltid ligget i visuell utforming— det er dette han har blitt hyllet og genierklært for, ikke hans briljante handling og dialog.** Og manuset er virkelig svakt her. Det merkes at man har strukket ut handlingen til en halvtimes kortfilm til spillefilmlengde. _Frankenweenies_ univers er proppfull av pinlig påklistrede rollefigurer uten dybde og motivasjon, samt deres meningsløse sekundære fortellinger. Verken figurene eller fortellingene går noen steder, de bare liksom _er_ der og dingler uforløste på slutten av filmen&#8230;som er særdeles kvalm. Dialogen er også svak: De eneste gangene den ikke er helt kjedelig og forglemmelig, er når den enten er så klissete eller så støtende at den brenner seg fast i minnet. Spøkene i denne sjangerparodien er ikke morsomme heller. Jeg kan faktisk ikke huske at jeg lo.

**Jeg skal ikke spekulere for mye rundt arbeidet bak manuset.** Jeg vet ikke om det er manusforfatterne, Tim Burton selv eller Disney som har hatt mest innflytelse akkurat der. Alt jeg kan si er at det ikke lovet godt da jeg sjekket _Frankenweenie_ på imdb.com. Den ene manusforfatteren hadde nesten ikke skrevet for noe annet enn Burton-filmer. Den andre var, foruten kortfilmversjonen av Frankenweenie, ”known for” å ha skrevet for TV-søtsuppen _Under samme tak_ (_Full House_, 1987 &#8211; 1995), samt den notoriske _Star Wars Holiday Special_ (1978)_._ Sistnevnte er så forferdelig at selv den ikke alltid så kvalitetsbevisste George Lucas forsøkte å slette alle kopiene fra jordens overflate.

**Hvordan den japansk-amerikanske gutten Toshiaki blir portrettert i _Frankenweenie_ minner om regelrett rasisme.** Toshiaki kan så dårlig engelsk at han ikke makter å snakke i fullstendige setninger eller å skille mellom bokstavene l og r. Han er også en slags skurk, med få positive sider. Han er hemmelighetsfull, egoistisk, legger onde planer, er maktsyk og ikke til å stole på— kort og godt er han som snytt ut av propagandafilmer fra andre verdenskrig og eldre Hollywood-filmer med asiatiske skurker. Mange asiatisk-amerikanere har kommentert med misnøye på dette (det er bare å ta en Google-runde på ”Frankenweenie” og ”racism”). Som flere av dem påpeker, er ikke 50-tallsestetikken i filmen en ”unnskyldning” for disse rasistiske tendensene, spesielt siden man nevner ting i filmen som plasserer den i nyere tid. Det hjelper heller ikke at filmens eneste andre ikke-hvite person, den egyptisk-amerikanske gutten Nassor, også er en av ”skurkene”. Jeg skjønner at man har inkludert figurer med tilknytning til Japan og Egypt i anledning referansene til klassiske skrekkfilmer om Mumien og Godzilla og co, men gjennomføringen var bare smakløs.

**Kvinnene og jentene i filmen har dessuten overraskende passive roller.** Elsa van Helsing, nabojenten til Victor, eksisterer utelukkende for å bli reddet av Victor på slutten, ikke noe annet. Winona Ryder er totalt bortkastet på denne rollen. Catherine O’Hara får i det minste svingt seg i tre forskjellige roller, selv om de ikke er særlig utfordrende heller. O’Hara er morsom som den rare blonde jenten med katten, men rollefiguren har relativt lite å gjøre på— hun er ikke viktig nok til å ha fått et navn engang. Moren til Victor (O’Hara) er helt OK, men hun er bare…vel, en stereotyp mor fra 50-tallet. Hun gjør husarbeid, lager mat, eller bekymrer seg over sønnen sin. Moren i den originale kortfilmen hadde jobb, og hun og mannen snakket om andre ting enn bare sønnen. En annen marginal figur, den kvinnelige gymlæreren (også O’Hara), skriker i frykt og løper fra et monster.

**Hvordan endte _Frankenweenie_ opp med rasistiske tendenser og kvinner som er bakgrunnspynt?** Jeg trodde for eksempel at Disney var for redd for å bli anklaget for rasisme og kvinnediskriminering til å gjøre noe sånt i 2012. Egentlig skjønner jeg heller ikke helt hvorfor denne filmen ble laget i det hele tatt. Den er uoriginal, støtende og kjedelig på samme tid. Og trenger vi egentlig flere _Frankenstein_-parodier? Nå i 2013 har vi definitivt fått mer enn nok av dem, både på kino og på TV. Spesielt dersom man har sett mye animasjon og/eller komedie, begynner man å bli lei av den typen skrekkfilmparodier som finnes i denne filmen— billige, oppbrukte og åpenlyse. Jeg ble direkte dårlig da nabopuddelen fikk samme hårsveis som _Bride of Frankenstein_ og når Victors klassekamerat (en parodi på Dr. Frankensteins assistent) utbrøt &laquo;Your dog is ALI-HI-HIIIVE!&raquo; . _Gremlins_-parodien var derimot hakket friskere, ettersom disse monstrene ikke har blitt parodiert til døde på den måten de gamle Universal-monstrene og Godzilla-filmene har.

**Anbefaler jeg denne? Nei.** _Frankenweenie_ er en sånn film hvor jeg sitter og tenker på alle de samfunnsnyttige tingene man heller kunne ha brukt budsjettet (39 millioner) til enn å lage den. Eventuelt kan du se den med lyden av, slik at du kan nyte den deilige animasjonen uten å måtte høre på den resirkulerte Elfman-musikken eller bli utsatt for den grusomme dialogen. Eller så går det jo heller an å sjekke ut den originale kortfilmen _Frankenweenie._ Den har vært tilgjengelig som bonusmateriale på _Nightmare Before Christmas_-DVD’en i årevis.