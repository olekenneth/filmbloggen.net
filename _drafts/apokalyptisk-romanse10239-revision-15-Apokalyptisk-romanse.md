---
id: 10258
title: Apokalyptisk romanse
date: 2013-04-19T17:46:03+00:00
author: julie
layout: revision
guid: http://filmbloggen.net/2013/04/19/10239-revision-15/
permalink: /2013/04/19/10239-revision-15/
---
**En annerledes zombie-film som overrasker med god sans for humor og en noe klisjépreget kjærlighetshistore. **

**Originaltittel:** Warm Bodies  
**Sjanger:** Komedie, romantikk  
**Spilletid:** 1 time og 37 minutter  
**Regissør:** Jonathan Levine  
**Skuespillere:** Teresa Palmer, Nicholas Hoult, Dave Franco, Analeigh Tipton, John Malkovich,  
Rob Corddry, Cory Hardrict<!--more-->

<a href="http://filmbloggen.net/?attachment_id=10241" rel="attachment wp-att-10241"><img class="alignnone size-full wp-image-10241" src="http://filmbloggen.net/wp-content/uploads//2013/04/5-11.jpg" alt="" width="497" height="331" /><br /> </a>**Foto:** Summit Entertainment

**I filmen basert på Isaac Marions novelle ”Warm Bodies” møter vi R (Nicholas Hoult),** en tilsynelatende normal zombie med stor apetitt for hjerner og en konfliktpreget holdning til sin egen livsstil. I denne post-apokalyptiske verden er det mennesker mot zombier og skjeletter, som spiser alt med hjerteslag. Når R møter Julie (Teresa Palmer), faller han pladask og redder henne fra menyen til zombie-vennene. R sine følelser blir satt i sving når han og Julie tilbringer dager sammen i et forlatt fly. Mens han småspiser på hjernen til Julies eks, som han går rundt med i lommen på hettegenseren sin, får han etter hvert noe som ligner på en menneskelig forelskelse.

**Nicholas Hoult, som også spiller helt i ”Jack the Giant Slayer” tilfredsstiller som zombie.** Hans gradvise overgang fra en haltende kannibal til en forelsket tenåring er overbevisende, selv om manuset ikke er av det krevende slaget. Det er mye grynting og stønning, men ved god beherskelse av blikk og kroppsspråk blir han i mine øyne en temmelig sjarmerende zombie. Teresa Palmer blir dessverre litt anonym og det må mer til enn et pent ansikt og pappaproblemer for at jeg skal bli overbevist.

<a href="http://filmbloggen.net/?attachment_id=10246" rel="attachment wp-att-10246"><img class="alignnone size-full wp-image-10246" src="http://filmbloggen.net/wp-content/uploads//2013/04/6-2.jpg" alt="" width="497" height="331" /><br /> </a>**Foto:** Summit Entertainment

**Regissør Jonathan Levine (50/50, How To Make It In America)** har valgt å legge mye vekt på mellommenneskelige relasjoner i en hverdag hvor kampen for å overleve er daglig kost. Hendelsesforløpet i filmen går i et behagelig tempo og veksler akkurat nok mellom action og rolig samspill. Man blir kjent med karakterene gjennom kreative metoder, enten ved å spise noens hjerne for tilgang på minner eller at man får innblikk i karakterens tanker.

**Både skjeletter og zombier er utført på en estetisk tilfredsstillende måte.** Jeg skal ærlig innrømme at hånden var fort foran øynene både når det gjaldt grotesk hjernefråtsing og skjeletter på jakt. Ikke nok med det, men holdningen og dialogen mellom likesinnede var veldig underholdende å se på. Filmen har lett humor, noe som redder den fra å bli for klisjéfylt selv om navnet på hovedpersonene stammer fra historiens kanskje mest kjente kjærlighetsfortelling om Romeo og Julie.

**Budskapet her er at kjærligheten overvinner alt,** men for min del blir dette for drøyt. Som blodfan av The Walking Dead, ser jeg rett og slett ikke for meg at kjærligheten mellom to tenåringer kan overvinne en zombie apokalypse.

<div class="video-shortcode">
</div>