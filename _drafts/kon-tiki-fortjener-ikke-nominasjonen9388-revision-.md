---
id: 9389
date: 2013-01-15T19:24:55+00:00
author: Hans-Kristian Rangnes
layout: revision
guid: http://filmbloggen.net/2013/01/15/9388-revision/
permalink: /2013/01/15/9388-revision/
---
Forrige uke ble det kjent at Norges Kon-Tiki er Oscar-nominert i kategorien «Beste utenlandske film». Først og fremst fortjener Joachim Rønning og Espen Sandberg en samordnet gratulasjon for å skape en ordentlig norsk kommersiell film som kan kjempe for prisen blant noen ordentlige filmperler fra andre land. Det blir en spennende konkurranse, og nasjonalisten i meg ønsker dem lykke til.

Dessverre sier cinefilen i meg at Kon-Tiki absolutt ikke fortjener å vinne prisen, eller i det hele tatt å være nominert. Den er for all del en storslått filmproduksjon som står sterkere enn mange andre norske filmer fra 2012, eller tidligere for den saks skyld. Den briljerer udiskutabelt med sitt produksjonsnivå, men det er i mine øyne alt den faktisk gjør. Kon-Tiki er av typen Hollywood-produksjon, hvor det helt tilfeldig er en norsk regissør-duo kreditert. Den er verken typisk norsk, innovativ eller spennende i sitt filmspråk, og kunne like gjerne vært regissert av en utenlands regissør hvor alt vi hadde mistet er den konstant bitende patriotismen filmen, som Max Manus, ønsker å holde over nordmenn.

Det skal da kanskje ikke i seg selv ekskludere den fra en nominasjon, men for meg finnes det mange andre norske filmer som både fortjener prisen mer, og ville betyd mer for norsk film om de vant. Det som nemlig kan være skummelt med en eventuell Kon-Tiki-pris er at den setter en ny konvensjon/standard, eller mal om du vil, for hvordan norsk filmproduksjon skal foregå. Vi kan ende opp med å kun imitere de største Hollywood-produksjonene i et febrilsk forsøk på å motta nok en nominasjon. Noe som vil eliminere store deler av muligheten Norge har til å komme på lik linje med Danmark og Sverige hva filmproduksjon gjelder. For å la oss være ærlig, slik det står i dag kan vi ikke holde mål med våre naboer på internasjonalt plan.

Det er også viktig å huske at filmer som Trolljegeren lå på salgstoppen i England i fjor, og til tross for at jeg ikke ønsker at vi kun skal fortsette med sjangerfilmer, ofte substansløse, vil det gi oss et større og mer særegent merke i filmverden enn en Hollywood-imitasjon.

Jeg vil igjen gratulere Rønning og Sandberg og ønsker dere lykke til i slutten av februar.