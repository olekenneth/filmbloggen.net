---
id: 9908
title: Morsom tidskapsel
date: 2013-02-09T17:42:42+00:00
author: Ingvild A. Jansen
layout: revision
guid: http://filmbloggen.net/2013/02/09/9853-revision-44/
permalink: /2013/02/09/9853-revision-44/
---
**_Wreck-It Ralph_** **er underholdende enten du er en stor tilhenger av video- og PC-spill eller ikke har spilt dem siden barndommen.<!--more-->**

**Originaltittel:** Wreck-It Ralph (2012)  
**Kategori:**** **Komedie, Drama, Animasjon  
**Regi:** Rich Moore  
**Skuespillere:** John C. Reilly, Sarah Silverman, Jack McBrayer, Jane Lynch  
**Spilletid:** 1 time, 48 min.

<p style="text-align: center">
  <a href="http://filmbloggen.net/?attachment_id=9861" rel="attachment wp-att-9861"><img class="aligncenter size-large wp-image-9861" src="http://filmbloggen.net/wp-content/uploads//2013/02/RALPHBilde2-620x259.jpg" alt="" width="620" height="259" /></a><em>Bilde: Walt Disney Animation Studios. </em>
</p>

**Den ensomme spillfiguren Wreck-It Ralph (John C. Reilly) lengter etter å bli like elsket som helten i arkadespillet hans, Fix-It Felix (Jack McBrayer).** Problemet er at ingen elsker en skurk. Når et moderne skytespill dukker opp i arkaden med den beintøffe Sersjant Calhoun (Jane Lynch), ser Ralph det som sin mulighet til å oppnå heltestatus. Han lurer seg inn i spillet for å vinne en heltemedalje, men ved et uhell slipper han løs en dødelig fiende som truer alle spill på arkaden. Ralphs eneste håp er den unge bråkmakeren Vanellope von Schweetz (Sarah Silverman), som i likhet med Ralph er utstøtt og uelsket i bilspillet sitt _Sugar Rush_. Vil hun kunne hjelpe ham med å innse at han er god nok til å bli en helt før det er &laquo;Game Over&raquo; for hele arkaden?

**Tittelfiguren Wreck-It Ralph er muligens akkurat litt for lik DreamWorks sine misforståtte hovedpersoner Shrek og Megamind til å bli så veldig minneverdig som sin egen greie.** Han gjentar til og med nesten ord for ord hva skurken Megamind utbryter i filmen med samme navn: ”I don’t wanna be the bad guy anymore!” Det at Ralph er med i en støttegruppe for skurker ligner også på ting jeg har sett før, men konseptet er sikkert nytt for de fleste andre, og fører dessuten til noen vittige utvekslinger. Og til tross for at Ralph minner meg om andre figurer: Kombinert med den subtile ansiktsmimikken og kroppsspråket Ralph er animert med, klarer John C. Reilly å formidle en rørende og relativt sammensatt figur med stemmearbeidet sitt. Reilly som Ralph er frustrert, keitete og irritabel, men samtidig søt og sympatisk.

**Jeg har aldri vært noen fan av komikeren Sarah Silverman.** Vanellope von Schweetz truer med å bli for irriterende iblant, men redder seg akkurat unna. Silverman er sitt vanlige rølpete og barnslige selv, noe som funker bedre her siden hun faktisk spiller et barn. Hun har også en fin onkel/niese-aktig dynamikk med Reilly. Det gjentatte ordspillet rundt _Hero’s Duty_ (”duty” uttales som ”doody” på amerikansk-engelsk, som er slang for bæsj), som Silverman sliter ut allerede i traileren, var derimot for mye for meg. Jeg regner med at dette i hovedsak skal være morsomt for barn.

<p style="text-align: center">
  <a href="http://filmbloggen.net/?attachment_id=9871" rel="attachment wp-att-9871"><img class="aligncenter size-full wp-image-9871" src="http://filmbloggen.net/wp-content/uploads//2013/02/RALPHBilde3.jpg" alt="" width="640" height="268" /></a><em>Bilde: Walt Disney Animation Studios.</em>
</p>

**Fix-It Felix er ikke langt unna Kenneth, rollen McBrayer spilte i _30 Rock_, og Lynchs rolletolkning av Calhoun minner mye om det lille jeg har sett av Sue fra _Glee_.** Liker du disse, bør du bli fornøyd. Forholdet som oppstår mellom Felix og Calhoun er i alle fall sjarmerende. Det moret meg når den nyforelskede Felix blir henført over hvor ”høy definisjon” Calhoun har. Jeg skulle gjerne sett at filmen tilbrakte litt mer tid i _Hero’s Duty_, spillet hvor Calhoun hører til (som blant annet parodierer _Halo_). Forhåpentligvis sparer man dette til oppfølgeren.

**Plottet og skurken King Candy (Alan Tudyk) var akkurat kompliserte nok til at det holdt interessen oppe.** Det var ikke de helt store overraskelsene, men hva som kom til å skje fra det ene øyeblikket til det andre føltes ikke alltid åpenlyst heller.  Som vanlig pøser Disney på med kliss og sentimentalitet mot slutten av filmen, men klarer å unngå at det blir kvalmt.

**_Wreck-It Ralph_s univers er som en eneste stor fornøyelsespark— fargesprakende, tungt befolket og pent å se på.** Det er et actioneventyr i høyt tempo med superbt koreograferte scener hvor våre helter kjører racerbiler eller slåss mot monstre. Selv om det er en del slitsomme låter her, passer popmusikken passer perfekt til å understreke dette aspektet av filmen. Fans av Skrillex, Owl City, Rihanna og J-pop vil definitivt like soundtracket. Bortsett fra disse pop-innslagene, er resten av soundtracket komponert av Henry Jackman (_The Dark Knight, X-Men: First Class, Kick-Ass_). Det er vakkert og melodiøst og fikk meg til å innse at jeg faktisk hadde ventet lenge på en animasjonsfilm med et slikt elektronica-lydspor. Jackmans musikk bygger opp rundt de roligere og mer følelsesladede porsjonene av filmen, samt gir en følelse av undring og spektakulær skala. Fans av 8-bits-musikk bør elske Jackmans bidrag. Jeg liker faktisk soundtracket så godt at jeg ikke klarer å velge en smakebit, så jeg linker heller til [spillelisten på YouTube.](http://www.youtube.com/watch?v=XZTtRfRW94U&list=PLPN2A827RN3ACqy3NvxBfKjxudzq6RS7T)

<p style="text-align: center">
  <a href="http://filmbloggen.net/?attachment_id=9868" rel="attachment wp-att-9868"><img class="aligncenter size-full wp-image-9868" src="http://filmbloggen.net/wp-content/uploads//2013/02/RALPHBilde4.jpg" alt="" width="640" height="268" /></a><em>Bilde: Walt Disney Animation Studios.</em>
</p>

**Tilhengere av video-, arkade- eller PC-spill vil få mest ut av denne filmen— men selv folk som ikke har så god peiling klarer nok å følge med.** Jeg har knapt spilt noen sånne spill siden 90-tallet, men jeg følte aldri at det var noen spøker som gikk fullstendig over hodet på meg, og det var moro å gjenkjenne ikoniske figurer som Bowser, Pac-Man, Sonic og flere av _Street Fighter_-slåsskjempene. Jeg digger blandingen av forskjellige visuelle stiler og nivåer av grafikk-kvalitet, noe som er spesielt godt illustrert med kontrasten mellom det overveldende store og voldelige _Hero’s Duty_ (anno 2012) og det eldre, mye enklere _Fix-It Felix_ (anno 1982). Dette er et fint kjærlighetsbrev både til nostalgiske og nyere spill. Spillverdenene er store og detaljerte, og det blir sikkert morsomt for mange å se den om igjen og oppdage nye detaljer. Her er det stappfullt av referanser for den som gidder å lete.

**_Wreck-It Ralph_ hviler mye på nostalgi for eldre popkultur og på populariteten til nåtidens spill og popmusikk, men det plager meg ikke i dette tilfellet.** Man bør jo prøve å lage tidløse filmer når man kan og ikke bare surfe på det hotteste og nyeste, men jeg synes det av og til er greit å lage filmer som er tidskapsler. Ikke alle Disneyfilmer trenger å bli tidløse klassikere, og det blir de jo uansett ikke heller.

**For min del er ikke dette en film som setter et veldig sterkt inntrykk etter seg, men den var underholdende, skjønn og fikk meg til å le.** Jeg er glad for at jeg så den. _Wreck-It Ralph_ (_Rive-Rolf_ på norsk) vises på kino både med norsk tale og med originalspråket. En fordel ved å se den på kino er at den nylig Oscar-nominerte kortfilmen _[Paperman](http://www.youtube.com/watch?v=mM6cLnscmO8)_ (2012) blir vist som forfilm. Kortfilmen bruker en ny, vakker og uvanlig måte å blande to- og tredimensjonal animasjon på. Den varer bare i fem minutter, så pass på å dukke tidsnok opp.

<div class="video-shortcode">
</div>