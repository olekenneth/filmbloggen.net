---
id: 7923
title: Dyster og melankolsk 007
date: 2012-11-02T19:56:17+00:00
author: brennum
layout: revision
guid: http://filmbloggen.net/2012/11/02/7800-revision-11/
permalink: /2012/11/02/7800-revision-11/
---
**Filmen lykkes godt med å gå dypere inn i James Bonds fortid &#8211; hvor han kommer fra og hva som definerer ham som den personen han er. Sam Mendes gir oss en personlig, gripende og actionspekket Bond-thriller som kan sies å være en av de beste Bond-filmene på lenge.**

**<!--more-->Originaltittel:** Skyfall

  
**Kategori:** Action  
**Regi:** Sam Mendes  
**Skuespillere:** Daniel Craig, Javier Bardem, Judi Dench, Ralph Fiennes, Naomie Harris, Bérénice Marlohe, Albert Finney, Ben Whishaw, Rory Kinnear, Ola Rapace.  
**Spilletid:** 2 timer og 23 minutter

<a href="http://filmbloggen.net/?attachment_id=7911" rel="attachment wp-att-7911"><img class="alignnone size-large wp-image-7911" src="http://filmbloggen.net/wp-content/uploads//2012/10/bond21-620x413.jpg" alt="" width="620" height="413" /></a>

**Sam Mendes har tidligere vist at han er dyktig med filmer som American Beauty og Road to Perdition.** Og med Skyfall viser han det nok en gang og gjør samtidig et gjennombrudd i Bond-franchisen. Han tar det et steg videre ved å fokusere på Bond sin fortid (noe som aldri er blitt gjort tidligere). Bond er en mystisk karakter, men i Skyfall blir han avduket. Filmen er både stilsikker og nostalgisk, den minner aller mest om Sean Connery sine filmer &#8211; med tanke på gadgets, biler og våpenvalg.

**James Bond (Daniel Craig) leter etter en liste som offentliggjør spioner som er undercover i terrornettverk verden over.** Listen er av stor betydning for MI6, uten den kan de miste sine agenter og all den informasjonen de har opparbeidet seg. Listen fører Bond til en kriminell organisasjon ledet av skurken Silva (Javier Bardem). Silva har onde planer og MI6 prøver å finne ut hva han pønsker på.

**Likt med alle Bond-filmer er reisene 007 tar til verdens mest eksotiske steder.** I Skyfall tas vi med til Istanbul, Shanghai og Macao. Hver by byr på skurker som Bond må bekjempe og han gjør det i ekte Bond-stil. Bond er fokusert og målrettet på reisen, men når han er i Storbritannia  virker han en smule rådvill &#8211; han detter litt av hengslene. Men det kommer en forklaring på det ut i historien.

**Det jeg likte med Skyfall var måten den ga et nostalgisk tilbakeblikk på de tidligste filmene i rekken.** Den har ikke usynlige biler eller den slags, heller den klassiske Aston Martin DB5, tidligere sett i Goldfinger. Eksploderende penner, den tiden er over sier den nye Q (Ben Whishaw). Noe som tyder på at Bond-filmene har gjort et framskritt, fra å være bare galskapen med mange actionfilmklisjéer til sofistikert britisk krim-thriller.

**Handlingen bruker god tid på å bygge seg opp til et klimaks og i siste halvtimen av filmen sitter man spikret til setet &#8211; så spennende er det.** Oppgjøret mellom Silva og James Bond kunne kanskje vart litt lengre, det var mye oppbygging til ingen nytte. Men musikken redder mye av stemningen. Ingenting slår det når kjenningsmelodien dundrer i gang under en fluktscene.

**Daniel Craig er suveren i rollen som 007, han er iskald i avgjørelser og mystisk og sjarmerer damene i senk**. Damene elsker fortsatt Bond, men han er redd for å knytte bånd ettersom det gikk skeis i Casino Royale. Vesper døde og Bond bevitnet det, den sorgen bar han gjennom alt som skjedde i Quantum Of Solace og ting forblir det samme i Skyfall. Han er en langt mer følsom Bond enn de andre, men det gjør han ikke svakere på sikt, tvert imot! Han får et mer troverdig og sannsynlig stempel på seg. Pierce Brosnans tolkning var altfor overfladisk etter min mening. Jeg føler Craig gjør en særdeles bedre jobb med å tolke 007 og all den finessen som følger med.

**Silva er uberegnelig og ukontrollerbar, perfekt spilt av Javier Bardem.** Skurkerollen er ikke ukjent for ham. Han leverte en vågal og genial karakter i No Country for Old Men og det virker som om han har arbeidet seg til bunns i hva det innebærer å være en skikkelig slem skurk &#8211; for dette har han peiling på. Judi Dench er fortsatt målbevisst og klok, men hun møter mye motgang og det setter henne i en sårbar rolle. Jeg mener hun har vært superb i ale filmene siden Goldeneye. Ralph Fiennes er ny karakter i Bond-universet i likhet med den nye Q. Begge gjør gode rolletolkninger og det blir spennende å se dem videre i filmene som kommer videre. Bond-damene Naomie Harris og Bérénice Marlohe er vakre og nødvendige brikker i Bond-universet. De gir mest sannsynlig mange mennesker en grunn til å se Skyfall.

**Skyfall er en god filmopplevelse. Bondfansen kan med glede takke Sam Mendes for en flott skildring av 007. Og han lager et flott utgangspunkt for Bond-film nummer 24.**

<div class="video-shortcode">
</div>