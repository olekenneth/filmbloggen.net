---
id: 3705
title: Super 8 i filmhylla.
date: 2012-05-23T10:31:34+00:00
author: Anja Charlotte
layout: revision
guid: http://filmbloggen.net/2012/05/23/3295-revision-30/
permalink: /2012/05/23/3295-revision-30/
---
**&laquo;Filmhylla mi&raquo; hjemme er ei hylle hvor bare gode filmer får plass og Super 8 sjarmerte seg lett inn blant helgefilmene som jeg gjerne ser om og om igjen, fordi det er en god blanding av unge helter og et monstermysterium.<!--more-->**

**Originaltittel:** Super 8  
**Kategori:** Sci-Fi, mysterie  
**Regi:** J. J. Abrams  
**Skuespillere:** Joel Courtney, Kyle Chandler, Elle Fanning  
**Spilletid:** 1 time og 52 minutter

<a href="http://filmbloggen.net/?attachment_id=3684" rel="attachment wp-att-3684"><img class="alignnone size-large wp-image-3684" src="http://filmbloggen.net/wp-content/uploads//2012/05/super-8-620x413.jpg" alt="" width="620" height="413" /></a>

Filmen tar oss med tilbake i tid til året 1979. En gjeng med unger er i gang med å filme en zombiefilm og en kveld, mens de er ute ved en gammel jernbanestasjon, blir de vitne til en togavsporing som gjengen såvidt kommer seg levende ut av. I alt kaoset har også filmkameraet stått og gått, og fått med seg at godstoget ikke flyttet på vanlig gods.

Videre i historien blir vi med gjengen mens de fortsetter innspillingen av filmen sin. Alle prøver å holde tett om avsporingen og fortsette som før som om ingen ting har skjedd, men når militæret inntar byen klarer ikke gjengen å la være å utnytte situasjonen for å filme. Dermed setter de hemmeligheten deres på spill, når militæret begynner å bli mistenksom.

Den røde linjen gjennom Super 8 er unge Joe Lamb. Han er hovedpersonen og vi følger han fra start til slutt, og vi får vite bakgrunnshistorien hans med hans far, som også er politimann. Vi får vite at moren døde i en forferdelig arbeidsulykke og at faren legger skylda på en av arbeiderne som ikke hadde møtt opp den dagen.

Det gjør det ikke noe bedre at Joe i tillegg er forelsket i arbeiderens datter Alice, som også er en av vitnene til togkrasjet.

Filmen er en god blanding av drama, konflikter, spenning, togkrasj, vennskap og et stort mysterium. Den har det meste. Og hele tiden bygger den opp historien og leder seeren nærmere og nærmere løsningen på hva slags monster det er som har inntatt gatene i denne lille byen.

Først fikk jeg veldig &laquo;cloverfield&raquo;-følelse av filmen. Det er liksom et monster der, men du får ikke se hva det er eller hvordan den ser ut. Bare en mørk, stor skikkelse som kidnapper mennesker og stjeler det meste av elektronikk i byen. Men etterhvert som trådene løsner, får man vite mer og mer om monsteret og beboerne i byen og det bygger seg sakte, men sikkert opp mot klimaks i perfekt tempo.

Slutten av filmen, ender på en måte som jeg egentlig ikke helt forventa først. Men samtidig var det ikke overraskende heller. Likevel er det selve sjarmen av filmen, og bruken av musikken for å skape stemning, som gjør at jeg må følge med til siste slutt.

Så denne filmen anbefales sterkt som helgekos. Det er en fin film for 13 år og oppover. Filmen har noen skvettescener (noe som er viktig for en monsterfilm), men er anbefalt hvis man liker filmer med spesialeffektmonstre og historier om unge helter.

Denne er verdt pengene, selv om jeg syns filmen har fått lite omtale.