---
id: 6697
title: Forfriskende uforutsigbar detektivserie
date: 2012-08-30T14:39:59+00:00
author: Ingvild A. Jansen
layout: revision
guid: http://filmbloggen.net/2012/08/30/6696-revision/
permalink: /2012/08/30/6696-revision/
---
**Gjør deg klar for et par av de merkeligste krimheltene du noen gang har sett: Sam og Max, verdens eneste frilanspoliti!  **

**Originaltittel:** _Sam & Max: Freelance Police!!!_ **(1997-1998)**  
**Kategori:**** **Komedie, Animasjon  
**Produsenter:** Patrick Loubert, Michael Hirsh, Clive A. Smith, Robert Ross, Gwenn Saunders Eckel ****  
**Skuespillere:** Harvey Atkin, Robert Tinkler, Tracey Moore  
**Spilletid:** 24 episoder, 10-12 min. hver****

**Da jeg drev og undersøkte fakta til anmeldelsen min av _Brave_ (2012), var det et navn jeg la særlig merke til**, fordi det overrasket meg stort å finne det i tilknytning til Pixar: Steve Purcell, kreditert som med-regissør. Derfor bestemte jeg meg for å skrive en kort sak om hvordan jeg kjente til tegneserieforfatter, animatør, spilldesigner og regissør Steve Purcell. Hvis dette navnet ikke sier deg noe, kan det heller være at ordene ”Sam & Max” ringer noen bjeller.

**De fleste som vet om de uvanlige privatdetektivene Sam og Max** (eller ”frilanspolitiet”, som de foretrekker å kalle seg), har støtt på dem gjennom den lange rekken av dataspill som har blitt laget om dem av spillselskapene LucasArts og Telltale Games. Muligens kan man også ha vært borti tegneserien som dataspillene er basert på, nemlig _Sam & Max: Freelance Police_, en undergrunnsklassiker skapt av Steve Purcell. Hvis du har kjennskap til noe av dette, skjønner du kanskje hvorfor jeg ble overrasket da jeg så Purcells navn. Den vanlige stilen hans, slik jeg kjente den, er milevis fra den søte, familievennlige stilen til Pixar. Jeg ble nesten like overrasket over å finne ut at han også hadde jobbet for Pixar før, på filmene _Cars_ (2006) og _Ratatouille_ (2007).

SzeAxDYsl84

**Dataspillene om Sam og Max er som sagt ikke ukjente**, men det er nok derimot litt færre som har fått med seg den animerte TV-serien fra 1997: _Sam & Max: Freelance Police!!!_. Dette er nok delvis på grunn av at serien uheldigvis bare gikk en sesong før den ble lagt ned. Ettersom man dessverre bestemte seg for å markedsføre TV-serien for barn, måtte det originale innholdet (i hovedsak mye av volden og banningen) tones ned betraktelig. Noen av forandringene som har blitt gjort er i tillegg helt uforståelige: Sam og Max får ikke bruke vanlige pistoler lenger, mens flammekastere og rakettkastere er helt OK. TV-serien ble likevel herlig syk, spesielt med tanke på hvem som var ment som den nye målgruppen. _Sam & Max_ prøver alltid å gå så langt over streken som den tror den kan komme unna med, og virker egentlig som om den er mest interessert i å henvende seg til et eldre publikum. Kanskje det var det som førte til kanselleringen, hvem vet?  Purcell har i alle fall nevnt i intervjuer at flere ”moralske voktere” i småbyer i USA prøvde å få lagt ned TV-serien fordi den fikk lurt så mye voksenmateriale under radaren til sensorene.

Som Max sier i en episode: _“__I never dreamed we could have this much fun and still be suitable for young viewers!”___

**_Sam & Max_ har egentlig ikke noe nevneverdig ”plott”;** frilanspolitet tar de oppdragene de blir gitt, og løser dem gjerne med vold. Sam og Max er begge voldelige i det hele tatt, men det er særlig den hyperaktive, ”kanin-lignende tingen” Max som er hypp på å skade folk. Han ber ofte om lov til dette av den roligere hunden Sam, som alltid sier ja. Generelt sett består faktisk mesteparten av dialogen til Sam og Max av totalt syke, upassende, usentimentale, mørke og bisarre ting, som blir hysterisk morsomme fordi de alltid sier dem på en hyggelig, munter måte mens de smiler bredt. Effekten blir bare understreket av de tomme prikkøynene deres. Dette er også humor med høy hastighet; her må man følge med for ikke å gå glipp av noen smarte referanser, parodier og uventede slengbemerkninger.

y9EuVMwAiM8

_Huff, reklame. Hvorfor føler jeg meg plutselig så skitten?_

**TV-serien er vittig og skamløst selvrefererende, musikken er fengende, og Steve Purcells karakteristiske tegnestil har fått en vellykket overføring fra tegneserieformatet.** Episodene gir oss ofte vendinger og konklusjoner som ikke følger de vanlige, kjedelige forventningene våre, og man får i tillegg helt meningsløse og tilfeldige scener rett og slett for humorens skyld— uten at det blir slitsomt eller irriterende. _Sam & Max: Freelance Police!!!_ er vel verdt å sjekke ut.  Bare det enkle faktum at det er tre utropstegn i tittelen bør vel egentlig si det meste?