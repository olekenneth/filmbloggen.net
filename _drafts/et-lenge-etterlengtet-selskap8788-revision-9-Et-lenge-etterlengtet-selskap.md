---
id: 8803
title: Et lenge etterlengtet selskap
date: 2012-12-12T02:35:55+00:00
author: Ingvild A. Jansen
layout: revision
guid: http://filmbloggen.net/2012/12/12/8788-revision-9/
permalink: /2012/12/12/8788-revision-9/
---
**Første del av**** _Hobbiten_**** **** ** **er endelig her. Den er like visuelt overveldende som man kan forvente seg fra regissør Peter Jackson, men ikke alle kommer til å være like fornøyd med manuset. <!--more-->**

**Originaltittel:** _The Hobbit: An Unexpected Journey_  
**Kategori:**** **Action, ****Drama, Komedie  
**Regi:** Peter ****Jackson  
**Skuespillere:** Martin Freeman, Richard Armitage, Cate Blanchett, Ken Stott, Sylvester McCoy, Benedict Cumberbatch, Elijah Wood, Ian Holm, Hugo Weaving, Ian McKellen, Andy Serkis, Christopher Lee. ****  
**Spilletid:** 2 timer, 39 min.

<p style="text-align: center">
  <a href="http://filmbloggen.net/?attachment_id=8797" rel="attachment wp-att-8797"><img class="aligncenter size-full wp-image-8797" src="http://filmbloggen.net/wp-content/uploads//2012/12/Hobbit2.jpg" alt="" width="612" height="408" /></a><em>Bilde: WingNut Films, <em>New Line Cinema, </em>Metro-Goldwyn-Mayer Pictures, Inc. </em>
</p>

**_Hobbiten: En Uventet Reise_**, **basert på romanen _Hobbiten_ av J.R.R Tolkien**, **er den første av tre filmer som forteller om hva som skjedde i eventyrverdenen Midgard (Middle Earth) 60 år før hendelsene i _Ringenes Herre_-trilogien.** Hobbiten Bilbo Baggins er en rolig fyr som bor i idylliske Hobsyssel (Hobbiton) og aldri drar ut på eventyr. En dag dukker trollmannen Gandalf opp, og Bilbo blir kastet ut i kampen for å vinne tilbake Erebor, det tapte dvergeriket, fra den fryktelige dragen Smaug. Reisefølget består av Bilbo, Gandalf og tretten dverger, ledet av den legendariske krigeren Thorin Oakenshield. Det er lang vei å gå før reisens slutt, og på veien til målet blir de truet av alle slags farer: Tusser, troll og kjemper. På veien møter også Bilbo den mystiske skapningen Gollum, noe som fører til at han finner en ring av gull. Bilbo aner ingenting om hvor viktig denne gullringen kommer til å bli for Midgards skjebne.

**I likhet med i _Ringenes Herre_-filmene, er det her lagt ned veldig mye tid, arbeid og kjærlighet i fremstillingen av klær, hår, våpen, møbler og bygninger.** Alt skal se perfekt ut ned til minste detalj. CGI-vesenet Gollum ser mer overbevisende ut enn noensinne. Omgivelsene var fantastiske, både innendørs og utendørs. Mer enn noensinne fikk man følelsen av et vidstrakt, vakkert men farlig og vilt univers. Actionscenene er svært intense og superbt koreograferte. Jeg må innrømme at jeg skvatt i kinostolen noen ganger. 3D-effektene var veldig stilig gjennomført. Det var stadig noe som ”fløy ut av lerretet” mot deg, men uten at det ble irriterende. Våre helter befant seg dessuten i dødelig fare stort sett hele filmen. Disse dvergene må enten være laget av gummi eller stål, for så mye bank som de fikk hadde ingen overlevd. Jeg spiller verken PC- eller TV-spill, men selv jeg kunne se at denne filmen kan bli et utrolig fett actionspill i de rette hender. Da tenker jeg særlig på scenene i undergrunnsbyen til tussene, hvor hovedpersonene må kjempe hardt om livet i spektakulære actionscener. _Hobbiten_ var definitivt spennende, ettersom de nærmere tre timene filmen varte bare fløy forbi.

**Musikken av Howard Shore er like flott som før.** Den er en blanding av musikken fra _Ringenes Herre_ og musikk som er laget spesielt for _Hobbiten_. Jeg er veldig fornøyd med den nye ”temasangen” til filmen, _Misty Mountains Cold_, basert på en sangtekst fra boken. Sangen er nostalgisk, mystisk og full av hjemlengsel til dvergeriket. Den instrumentale versjonen er med på å illustrere den episke skalaen av filmens univers, samt besluttsomheten til dvergene til tross for den vanskelige oppgaven de har foran seg. Balladeversjonen de spilte under rulleteksten, derimot, var littegranne _cheesy_.

**Skuespillet er svært godt.** Vi får gjensyn med Ian McKellen (Gandalf), Cate Blanchett (Galadriel), Hugo Weaving (Elrond), Christopher Lee (Saruman) og Elijah Wood (Frodo) fra _Ringenes Herre_-filmene. De sitter fremdeles som støpt i rollene sine, selv et tiår etter. Jeg er glad for at McKellen og Lee stadig er ved god helse. Blant nykommerne er jeg særlig svak for Ken Stott (_Shallow Grave_, _One Day_) som dvergen Balin. Han er eldre, mer erfaren, samt roligere og vennligere enn de andre dvergene. Balin har alltid vært min favorittdverg, og Ken Stott er veldig flink til å formidle hans nærvær og personlighet. Tilhengere av de eldre _Doctor Who_-seriene vil kanskje også sette pris på Sylvester McCoy som trollmannen Radagast.

**Manuset er det jeg har mest problemer med.** Jeg vet at det er vanskelig å adaptere en kjent og høyt elsket bok til en film. Noen kommer alltid til å klage på noe, uansett hva du gjør. Dersom du aldri har lest _Hobbiten_ og heller ikke har planer om å gjøre det, kommer kanskje ikke manuset til å plage deg.  Jeg har alltid likt _Hobbiten_ bedre enn _Ringenes Herre_— både i tone, stil og på grunn av dens hovedpersoner. Forventningene mine var derfor mye høyere denne gangen. Jeg kan ikke hjelpe for det hvis jeg dømmer denne adaptasjonen hardere enn _Ringenes Herre_-filmene. Jeg satt selvsagt ikke og forventet meg en gjengivelse av boken ord for ord, spesielt ikke siden veldig mye av romanen foregår inne i hodet til Bilbo og dessuten er fortalt av en uidentifisert forteller som stadig kommer med meta-kommentarer rundt det som skjer. Dette kan man ikke gjengi på film med mindre man for eksempel velger å legge en fortellerstemme over, noe som lett kan bli forstyrrende. Til tross for at jeg er klar over dette, var jeg ikke helt fornøyd med manuset. Noen ganger hadde de rett og slett skrevet dialogen om for mye, og jeg skjønte ikke alltid hvorfor. Jeg ble etter hvert litt nervøs hver gang noen åpnet kjeften for å si noe.

**Den største svakheten ved manuset var for meg likevel var at man på små, men viktige måter hadde forandret personlighetene til ikke bare Thorin Oakenshield (Richard Armitage), men også hovedpersonen Bilbo (Martin Freeman).** Dette skader i tillegg mye av den originale humoren. Det var mye morsommere at Bilbo ble helt paff og desperat prøvde å være en god vert da dvergene kom på besøk i boken, enn at han ble sur nesten med en gang og faktisk prøvde å kaste gjestene på dør, slik han gjør i filmen. Det var også mye morsommere at han nærmest ble dyttet ut i eventyret enn at han tok et bevisst valg og løp etter dvergene med et smil om munnen. Spesielt dette siste valget føler jeg gjør ham til en litt annen person. Jeg synes at Bilbo tildels har gått fra å være en mer uortodoks helt, en forsiktig, pragmatisk hobbit som klager og syter, til en mer standardisert helt, som er mer aktiv, bruker våpen hyppig og er edel og idealistisk. Dette siste punktet kan muligens irritere selv noen av de som ikke har noe forhold til boken.

**Thorin Oakenshield er nå plutselig ”sexy og tragisk”.** Jeg kan skjønne at de har gjort ham mer tragisk, med tanke på alt han har gjennomgått, men jeg savnet den selvopptatte pompøsiteten som gjorde ham så underholdende. Han er ikke lenger en delvis komisk figur, men er nå helt ”streit”. Jeg mistenker dem for å prøve å markedsføre Thorin som et sexsymbol etter suksessen med Viggo Mortensen (Aragorn) og Orlando Bloom (Legolas) på det feltet.

**Man har i tillegg tatt muligheten til å legge ”manglende” deler av Midgard-skildringene fra andre av Tolkiens verker inn i tidslinjen, og man har utbrodert visse hendelser som er nevnt i boken.** Dette er helt greit. Det at de for eksempel heller valgte å vise tapet av Erebor og dvergefolkets flukt som en prolog i filmen enn bare å la Thorin gjengi fortellingen muntlig, gjorde fortiden til dvergene mer dramatisk og motivasjonen deres klarere. Jeg skjønner at man også har endret tonen og stilen i _Hobbiten_ for at den skal være likere _Ringenes Herre_, slik at det blir en mer utpreget helhet når de to trilogiene blir lagt sammen. Samtidig forstår jeg ikke helt hvorfor dette siste absolutt var nødvendig. _Hobbiten_ er ikke _Ringenes Herre_. Bilbo er ikke Frodo. Det var vidt forskjellige bøker, både i lengde og atmosfære. Selv om den hadde sine tragiske øyeblikk, var _Hobbiten_ komisk, lettbeint og selvrefererende, og _Ringenes Herre_ var mørkere, mer selvhøytidelig og mer alvorlig. _Hobbiten_ som film har ikke mistet alle sine komiske innslag, det er bare det man har fjernet en del av den naturlige komikken som oppstår mellom hovedpersonene og erstattet den med unødvendig fysisk komikk som ballespark, raping og lignende. Alt i alt lo jeg veldig lite.

**Peter Jacksons planer om å filmatisere _Hobbiten_ før _Ringenes Herre_ gikk i vasken på 90-tallet.** Jeg merker at jeg lurer på hvordan _Hobbiten_ hadde blitt seende ut dersom Jackson hadde klart å skaffe seg filmrettighetene til den allerede da. Den hadde nok ikke vært like teknisk og visuelt imponerende, men manuset hadde muligens vært nærmere opphavsmaterialet. Eller ikke. Det vil vi jo aldri kunne vite. Jeg tror i alle fall ikke at Guillermo del Toro ville ha gjort en bedre jobb som regissør enn Peter Jackson på dette prosjektet. Man må uansett huske på at dette bare er den første av tre filmer. Kanskje det blir annerledes når man ser det som en helhet. Tross alle mine klager, er den første delen av den nye trilogien et visuelt eventyr, en stor kinobegivenhet og _mer_ enn verdt billettprisen. Stikk og se den så fort du får sjansen. Husk 3D-briller!

<div class="video-shortcode">
</div>

&nbsp;