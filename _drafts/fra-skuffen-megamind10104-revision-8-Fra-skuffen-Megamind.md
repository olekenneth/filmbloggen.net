---
id: 10117
title: 'Fra skuffen: Megamind'
date: 2013-03-25T20:59:43+00:00
author: Ingvild A. Jansen
layout: revision
guid: http://filmbloggen.net/2013/03/25/10104-revision-8/
permalink: /2013/03/25/10104-revision-8/
---
**_Megamind_** **er vittig, vakker og vel verdt å sjekke ut— til tross for at den kastet bort den perfekte sjansen til å utfordre superheltsjangeren den parodierer.<!--more-->**

**Originaltittel:**** **_Megamind_ (2010)  
**Kategori: **Komedie, Drama, Animasjon  
**Regi:** Tom McGrath  
**Skuespillere:** Will Ferrell, Tina Fey, Brad Pitt, David Cross, Jonah Hill  
**Spilletid:** 1 time, 32 min.

<a href="http://filmbloggen.net/?attachment_id=10110" rel="attachment wp-att-10110"><img class="aligncenter size-large wp-image-10110" src="http://filmbloggen.net/wp-content/uploads//2013/03/Megamind2-620x263.jpg" alt="" width="620" height="263" /></a>

**_Megamind_ (_Megahjerne_, 2010) er fortellingen om Megamind, superskurken som en dag opplever noe ingen superskurker vanligvis gjør: Han klarer nemlig å gjøre ende på superhelten!** Til tross for alt skrytet hans, trodde ikke Megamind at dette noensinne kom til å skje. Alle vet jo at helten bestandig seirer. Mesteparten av filmen tar dermed for seg det store spørsmålet som Megamind må stille seg selv: Hva i all verden gjør superskurken med livet sitt når han faktisk _vinner_?

**Da _Megamind_ kom ut, hevdet noen kritikere at den nærmest bare etterlignet filmer som Pixars _The Incredibles_ (_De utrolige, 2004_) og Illumination Entertainments _Despicable Me__ _(_Grusomme meg, 2010_).** Etter min mening er likhetene kun overfladiske. _The Incredibles_ handler også om superhelter- og skurker, men det er heltene som er hovedpersonene. I _Megamind_ er det skurkens historie vi følger. _Despicable Me_ kom riktignok ut samme år som _Megamind_, og har en skurk som hovedperson— men _Despicable Me_ henter heller inspirasjon fra _James Bond_-filmene og spionsjangeren enn _Supermann_-filmene og superheltsjangeren.

**Både _The Incredibles_ og _Despicable Me_ fokuserer dessuten på familiekjærlighet og appellerer mer åpenlyst til barn,** mens _Megamind_ sirkler rundt romantisk kjærlighet og vennskap og appellerer mer til tenåringer og voksne. Jeg er enig med de av de norske anmelderne som mente at _Megamind_ passet bedre for voksne enn for barn. Sentrale tema i filmen er arv versus miljø, løgn, identitetskriser, ensomhet og moralske konflikter og gråsoner— alt sammen taklet med en nødvendig dose komedie. Da jeg så _Megamind__ _på kino __var det for det meste voksne i salen, og de lo mye mer enn barna og de yngre tenåringene.

<a href="http://filmbloggen.net/?attachment_id=10109" rel="attachment wp-att-10109"><img class="aligncenter size-large wp-image-10109" src="http://filmbloggen.net/wp-content/uploads//2013/03/Megamind1-620x263.jpg" alt="" width="620" height="263" /></a>

**Det første rådet jeg har til de som vurderer å se _Megamind_ er å holde seg langt unna alle filmtrailerne.** Av en eller annen grunn syntes tydeligvis markedsavdelingen til DreamWorks i sin tid at det var en god idé å avsløre rundt 80 % av de mange vendingene i plottet. Derfor har jeg valgt ikke å inkludere noen trailer i denne anmeldelsen, for ikke å røpe overraskelsene.

**Det neste rådet er å unngå den norsk-dubbete versjonen.** Det originale stemmearbeidet er så bra at det ikke bør gås glipp av. Will Ferrell (_Anchorman, Elf, Stranger Than Fiction_) har fått et dårlig rykte som ensidig skuespiller etter å ha spilt i en del middelmådige komedier, men Megamind er en av de rollene hvor han klart viser at han har et stort register. Tina Fey (_30 Rock, Date Night, Mean Girls_) er oppriktig, skarp og vittig som Roxanne Ritchi, en stjernereporter med bein i nesen. Hun blir også filmens avbalanserte, voksne senter, omringet av umodne menn.

**Brad Pitt (_Fight Club, Inglourious Basterds_) parodierer superhelten fantastisk godt**— med mye selvironi, ettersom han selv er kjent for til tider å være litt lei av sin status som superkjendis og ”et pent fjes”. Han høres her faktisk mer ut som kompisen George Clooney. På sin side setter Jonah Hill (_Superbad, Knocked Up_) en hjemsøkende, ekkel spiss på sin sedvanlige nerdete rolle som jeg ikke vil avsløre noe om her…bortsett fra at han er skummelt god til å spille innpåsliten. David Cross (_Arrested Development_, _Kung Fu Panda__-filmene_) som Megaminds assistent, Minion, går ikke i den vanlige fellen ved å være en irriterende søt og ubrukelig ”sidekick”, men er derimot nødvendig for historien.

**Til tider følte jeg at det orkestrale lydsporet nærmest brøt med superheltsjangeren, noe som fungerte til filmens fordel.** Noen av stykkene, som var overraskende vakre og melankolske, kunne man aldri ha gjettet skulle tilhøre en type film som _Megamind__,_ særlig hvis man bare hadde sett det feilslåtte promoteringsmaterialet til filmen. Hans Zimmer (Christopher Nolans _Batman-trilogi, Inception_) gjør en flott jobb her med å blande elektronisk og symfonisk musikk. Noen av de populærmusikalske valgene man har gjort kan virke litt for åpenlyse til tider. Heldigvis har man i alle fall beholdt originalversjonene av de klassikerne man har brukt (fra artister som for eksempel AC/DC, Ozzy Osbourne, Guns n’ Roses, Gilbert O’Sullivan og Minnie Riperton) istedenfor litt veike coverversjoner slik som i _Shrek_-filmene.

<div class="video-shortcode">
</div>

**Når det gjelder animasjonen, er den av ypperste kvalitet.** I 2010 _Megamind_ var en av de mest visuelt imponerende dataanimerte filmene jeg hadde sett. Figurdesignet er minneverdig og spraker av personlighet. Vi blir servert fantastisk levende kropps- og ansiktsmimikk fra rollefigurene, spektakulære bygninger, landskap og actionscener, samt tonnevis av morsomme og pene detaljer som tydelig viser at dette er laget med kjærlighet.

**Historien er drevet frem av velkjente skikkelser: superhelten, superskurken, heltinnen, skurkens assistent og den ”vanlige fyren som vil være helt”.** Alle disse passer til en viss grad inn i (eller prøver hardt å passe inn i) sine stereotype roller, men de er også menneskelige skikkelser vi kan ha sympati for. Og så gjenstår det jo selvsagt å se hvordan figurene setter sine fastsatte roller på hodet. _Megamind_ har nok av overraskelser. Det eneste som var skuffende (og veldig påfallende) er hvordan de gjør en interessant vri på de faste rollene til alle mennene i filmen— men bare ikke på rollen til den eneste kvinnen. Hun får en uredd holdning og tar litt mer initiativ, men ellers er hun den samme gamle heltinnen. Hun ender opp med å bli fastbundet og truet, slik at hun må reddes. Når alt kommer til alt, er hun motivasjonen og målet til protagonisten. Sånn som det alltid har vært.

DreamWorks innfridde ikke løftet de ga i reklamematerialet om at &laquo;superheltfilmen aldri ville bli den samme igjen&raquo;. De utfordret ikke superheltsjangeren skikkelig, og det føltes som en bortkastet sjanse. Det er blant annet denne store skuffelsen som gjør _Megamind_ til en god film, istedenfor en fantastisk film. Den skuffer dessuten mot slutten ved å ty til den evinnelige falske dødsscenen, noe av det mest unødvendige jeg vet om på film.

**Likevel ble jeg passelig imponert.** Filmen er fullstendig fri for oppbrukt, pinlig toaletthumor, og referansene til superheltsjangeren er gjort med finesse og tilbakeholdenhet, slik at man ler istedenfor å bli irritert. Dette sier kanskje mer om hva jeg forventet (eller ikke forventet) etter å ha sett andre DreamWorks-filmer på den tiden enn noe annet, men det er positivt likevel. De fleste av disse popkulturelle referansene glir sømløst inn i historien her. Det er heller ikke noe fjortisfrieri med de aller nyeste popsangene. De litt eldre låtene passer til filmens nøye planlagte _Elvis vs. Alice Cooper_-estetikk, og det faktum at rollefigurene skal være et sted mellom 20- og 40-årene. I _Megamind_ prøver man ikke for hardt å være ”hipp”, men velger det som fungerer i sammenhengen.

**_Megamind_ er verken spesielt banebrytende eller feilfri, men den sjarmerer, underholder og engasjerer, og den er definitivt smart, med gnistrende dialog.** Den viser også en emosjonell dybde jeg hadde savnet i noen av de andre DreamWorks-filmene; på ett punkt fikk den meg faktisk til å gråte. Filmen opprettholder ikke alltid et heseblesende tempo, men tar seg tid til å dvele ved scener og stemninger som behøver det, helt uten å bli kjedelig.

_Megamind_ har vært tilgjengelig for kjøp i Norge siden 2011. Jeg anbefaler å skaffe den på Bluray, ettersom denne versjonen har mye mer bonusmateriale. Et siste tips: Et stykke ut i rulleteksten kan man finne en morsom liten ekstrascene.