---
id: 9656
title: Resirkulert, støtende og kjedelig
date: 2013-01-24T15:59:52+00:00
author: Ingvild A. Jansen
layout: revision
guid: http://filmbloggen.net/2013/01/24/9653-revision-3/
permalink: /2013/01/24/9653-revision-3/
---
**Jeg har gitt Tim Burton stadig nye sjanser de siste årene siden jeg liker de tidligere filmene hans, men nå er det nok. Med _Frankenweenie_ skuffer han meg nok en gang.**

**Originaltittel:** **Frankenweenie**  
**Kategori:**** **Komedie, Skrekk, Drama, Animasjon  
**Regi:** Tim Burton  
**Skuespillere:** Catherine O’Hara, Martin Short, Martin Landau, Charlie Tahan, Winona Ryder  
**Spilletid:** 1 time, 26 min.

**Etter å ha mistet sin elskede hund Sparky i en ulykke, tar unge Victor (Charlie Tahan) i bruk vitenskap for å bringe sin beste venn tilbake fra de døde.** Han prøver å holde sin nye hjemmelagede skapning skjult, men Sparky slipper selvsagt ut. Dermed oppdager Victors medelever, lærere og resten av den trangsynte småbyen New Holland at den snille hunden tilsynelatende har blitt til et monster. _Frankenweenie_ er basert på Tim Burtons kortfilm med samme navn fra 1984.

**Jeg hadde lave forventninger til denne filmen.** Dette skyldes i hovedsak at jeg har rukket å bli ganske lei Tim Burton de siste årene, på grunn av at han har holdt seg til formularet ”mye stil og lite innhold”, samt lite _variasjon_ i stilen og innholdet. På det siste punktet sikter jeg særlig til det gjentatte samarbeidet mellom Burton, Elfman, Depp og Bonham-Carter. Riktignok komponerer Danny Elfman nok en gang for Burton, men heldigvis så er _Frankenweenie_ en av de få filmene Burton har laget de siste 10-20 årene hvor verken Johnny Depp eller konen Helena Bonham-Carter er med på rollelisten. Det er et lite pluss. Jeg liker alle disse fire personene, men når de kombineres gang på gang på gang, gisper man etter et friskt pust. Jeg er litt svak for Catherine O’Hara (_Nightmare Before Christmas_, _Beetlejuice_), så det var derimot kjekt å få et gjensyn (eller gjenhør) med henne.

Burton har ikke bare stort gjenbruk av skuespillere. Med unntak av _Ed Wood_ (1994) og _Sweeney Todd_ (2007), har Burton brukt Elfman i alle spillefilmene han har regissert siden debuten i 1985 med _Pee Wee’s Big Adventure_. Danny Elfman høres for det meste ut som han alltid gjør når han komponerer for Tim Burton. _Frankenweenie_-soundtracket høres rett og slett ut som om soundtrackene til _Edvard Saksehånd_ (1990) __og _Batman_ (1989) har fått en baby sammen, noe som var veldig distraherende. Jeg liker Danny Elfman, men det er åpenbart tid for en forandring!

Animasjonsnivået her er svært høyt. Burton har erfaring som animatør og designer fra Disney, så det er ikke rart at han egner seg til å utforme animasjonsfilmer. _Frankenweenie_ har en bedre ”filmfølelse” enn _Nightmare Before Christmas_ (1993) __og til en viss grad også enn _Corpse Bride_ (2005)— altså en bedre følelse av en større skala, et fullstendig univers, og av tilstedeværelse i en annen verden. Filmen er også rett og slett veldig pen, med masse fine detaljer. _Nightmare Before Christmas_ er også vakker, men samtidig tenker jeg ganske bevisst at jeg ser på dukker og modellsett. Det gjorde jeg ikke like mye her. Jeg skjønte derimot ikke helt hvorfor de viser live action-film på TV i filmen. Da jeg på forhånd leste at de brukte opptak av Christopher Lees Dracula i filmen, antok jeg at det bare var stemmeopptak og at Lee ville være stop motion som alt annet i filmen. Dette innslaget brøt den ellers solide illusjonen om et annet, levende univers. Det blir opp til den individuelle seer å bestemme seg for om dette var et feiltak eller om illusjonsbruddet var gjort med overlegg. Stilmessig er _Frankenweenie_ full av elementer vi er vant med fra Burton: Striper, spiraler, groteske monstre, mørkt går, store øyne med mørke ringer rundt, veldig tynne eller veldig tykke personer, lange, tynne bein og en treig, firkantet forstad full av trangsynte mennesker hvor hovedpersonen er ”misforstått”. Hovedpersonen Victor ligner til forveksling på hovedpersonen i _Corpse Bride_— som også het Victor. Disse gjentakelsene kan muligens ”tilgis” her ettersom _Frankenweenie_ tross alt er basert på gammelt materiale som ble laget før Burtons umiskjennelige stil var berømt, men hva er poenget med å vise oss de samme tingene gang på gang? Det som en gang var unikt blir tappet for mening og interesse hvis det gjentas for ofte.

Burtons styrke har alltid ligget i den visuelle utformingen— det er dette han har blitt hyllet og genierklært for, ikke hans briljante handling og dialog. Og manuset er virkelig svakt her. Det merkes at man har strukket ut handlingen til en halvtimes kortfilm til spillefilmlengde, og nyinnspillingen har lite av sjarmen til originalen. _Frankenweenies_ univers er proppfull av pinlig påklistrede rollefigurer uten dybde og motivasjon, samt deres meningsløse sekundære fortellinger. Verken figurene eller fortellingene går noen steder, de bare liksom _er_ der og dingler uforløste på slutten av filmen. I likhet med handlingen, som følger et formular, er dialogen forutsigbar og kjedelig. De eneste gangene dialogen ikke er helt forglemmelig, er når den enten er så klissete eller så støtende at den brenner seg fast i minnet. Slutten er spesielt kvalm. Spøkene er ikke morsomme heller; jeg kan ikke huske at jeg lo.

Jeg skal ikke spekulere for mye rundt arbeidet bak manuset. Jeg vet ikke om det er manusforfatterne, Tim Burton selv eller Disney som har hatt mest innflytelse akkurat der. Alt jeg kan si er at det ikke var særlig betryggende da jeg sjekket _Frankenweenie_ på imdb.com. Den ene manusforfatteren hadde nesten ikke skrevet for noe annet enn Burton-filmer. Den andre var, foruten kortfilmversjonen av Frankenweenie, ”known for” å ha skrevet for _Under samme tak_ (en TV-søtsuppe som ble kraftig kritisert av hovedrolleinnehaver Bob Saget i ettertid), samt den notoriske _Star Wars Holiday Special_ (som var så forferdelig at selv den ikke alltid så kvalitetsbevisste George Lucas i sin tid forsøkte å slette alle kopiene fra jordens overflate).

Hvordan den japanske gutten Toshiaki blir portrettert minner om regelrett rasisme. Toshiaki snakker dårlig engelsk eller såkalt ”engrish”, hvor han ikke klarer å skille mellom l og r, og heller ikke makter å snakke i fullstendige setninger. Han er også en slags skurk, med få eller ingen positive sider. Han er hemmelighetsfull, legger onde planer, er maktsyk og ikke til å stole på— kort og godt er han som snytt ut av propagandafilmer fra andre verdenskrig og eldre Hollywood-filmer med asiatiske skurker. Mange asiatisk-amerikanere har kommentert med misnøye på dette— det er bare å ta en Google-runde på ”Frankenweenie” og ”racism”. Som flere av dem påpeker, er ikke 50-tallsestetikken i filmen en ”unnskyldning” for disse rasistiske tendensene. Man nevner blant annet i filmen at Pluto ikke lenger er regnet for en planet å være. Dette ble oppdaget i 2005, og plasserer derfor definitivt filmens univers i nyere tid. Det hjelper heller ikke at filmens eneste andre ikke-hvite person, den midt-østlige gutten Nassor, også er en av ”skurkene”.

Kvinnene og jentene i filmen har dessuten overraskende passive roller. Elsa van Helsing, nabojenten til Victor, eksisterer utelukkende for å bli reddet av Victor på slutten, ikke noe annet. Winona Ryder er totalt bortkastet på denne rollen. Catherine O’Hara får i det minste svingt seg i tre forskjellige roller, selv om de ikke er særlig utfordrende heller. O’Hara er veldig morsom som den rare blonde jenten med katten, men rollefiguren har relativt lite å gjøre på— hun er ikke viktig nok til å ha fått et navn engang. Moren til Victor (O’Hara) er helt OK, men hun er bare…vel, en stereotyp mor fra 50-tallet. Hun gjør husarbeid, lager mat, eller så bekymrer hun seg over sønnen sin. Moren i den originale kortfilmen hadde jobb og venner, og hun og mannen hadde god kjemi og snakket om andre ting enn bare sønnen. En annen marginal figur, den kvinnelige gymlæreren (også O’Hara), skriker i frykt og løper fra et monster.

Jeg skjønner ikke helt hvordan _Frankenweenie_ endte opp med rasistiske tendenser og kvinner som er bakgrunnspynt istedenfor aktive rollefigurer. Jeg trodde for eksempel at Disney var for redd for å bli anklaget for rasisme og kvinnediskriminering til å gjøre noe sånt i 2012. Bunn i grunn skjønner jeg heller ikke helt hvorfor denne filmen ble laget i det hele tatt. Den er uoriginal, støtende og kjedelig på samme tid. Og trenger vi egentlig flere Frankenstein-parodier? Jeg skjønner at det ikke eksisterte like mange slike parodier i 1984 da ideen ble unnfanget, men det fantes en god del allerede da, og nå i 2013 har vi definitivt fått mer enn nok av dem, både på kino og på TV. Spesielt dersom man har sett mye animasjon, begynner man å bli lei av den typen skrekkfilmparodier som finnes i denne filmen— billige, åpenlyse og late. Jeg ble direkte dårlig da nabopuddelen fikk samme hårsveis som _Bride of Frankenstein_. _Gremlins_-parodien var derimot hakket friskere, ettersom disse monstrene ikke har blitt parodiert til døde på den måten de gamle Universal-monstrene og Godzilla-filmene har.

Anbefaler jeg denne? Nei. _Frankenweenie_ er en sånn film hvor jeg sitter og tenker på hvor mange samfunnsnyttige ting man heller kunne ha brukt budsjettet (39 millioner) til enn å lage den. Eventuelt kan du se den med lyden av, slik at du kan nyte den deilige animasjonen uten å måtte høre på den resirkulerte Elfman-musikken eller bli utsatt for den grusomme dialogen. Eller så går det jo heller an å sjekke ut den originale kortfilmen _Frankenweenie._ Den har vært tilgjengelig som bonusmateriale på _Nightmare Before Christmas_-DVD’en i årevis.