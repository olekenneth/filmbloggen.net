---
id: 5384
title: Din favoritt-flaggermus
date: 2012-07-25T00:54:56+00:00
author: Ingvild A. Jansen
layout: revision
guid: http://filmbloggen.net/2012/07/25/5356-revision-24/
permalink: /2012/07/25/5356-revision-24/
---
**Alle som liker Batman har sine egne forestillinger om hva de forventer seg av et Batman-produkt.**

<p style="text-align: center">
  <a href="http://filmbloggen.net/?attachment_id=5379" rel="attachment wp-att-5379"><img class="aligncenter size-large wp-image-5379" src="http://filmbloggen.net/wp-content/uploads//2012/07/Batmen-through-History2-620x282.jpg" alt="" width="620" height="282" /></a><em>Bilder: DC Comics, Warner Brothers, Bob Kane, Bill Finger</em>
</p>

**25. juli er det Norgespremiere på _The Dark Knight Rises_, den etterlengtede siste delen i Christopher Nolans Batman-trilogi.** I den anledning må jeg bare legge kortene på bordet: Jeg har aldri skjønt greien med disse filmene. De gir meg rett og slett ikke Batman-følelsen, for å si det helt enkelt. Alle som liker Batman har et slags mentalbilde av hva de forventer seg av &laquo;Batman&raquo;. Når jeg skal se noe som bruker navnet Batman, vil jeg ha det ikonisk, dramatisk, tegneserieaktig, mørkt-men-morsomt, storslått og veldig stilisert. Ikke grått og ”virkelighetsnært”. For meg føltes disse nye Batman-filmene mer som ”vanlige” actionfilmer. OK, så kanskje vanlige actionhelter ikke går med flaggermuskostyme, men like fullt. Nolan er flink, og det er godt mulig at de nye Batman-filmene er gode filmer sånn generelt sett, men som ”_Batman_-filmer” ser de bare ikke riktige ut for meg.

**Det kan godt være at forventningene mine var for høye, eller bare for spesifikke**, for i motsetning til meg, så likte samboeren min _Batman Begins_ da vi så den på kino i 2005. _The Dark Knight Returns_ så jeg på DVD, og sovnet før filmen var ferdig. Det at jeg sovnet hadde sikkert mye å gjøre med dagsformen, men jeg tror også at filmen, spesielt Jokeren, hadde blitt for opphypet og overeksponert innen jeg rakk å se den.

**Jeg tror jeg bør gi disse filmene en ny sjanse, men jeg vet at det er noen få ting jeg uansett aldri vil klare å overse:** Heath Ledger var en god skuespiller og virket som en grei kar, men som Jokeren så han ut som en aldrende emo i snøstorm. Og Michael Caine er ikke Alfred. Punktum. Og er det egentlig noen som klarer å ta Christian Bale alvorlig som Batman når han høres ut som om han gurgler grus? Eller noen som snart blir lei av å se en grå Liam Neeson i enda en kjedelig mentor-rolle?

**Men nok kritikk (jeg likte for eksempel Gary Oldman som en yngre kommissær Gordon).** Jeg er ikke ute etter å ødelegge den nye Batman for noen. Batman er tross alt en figur og et univers som har eksistert siden 1939, og som har blitt gjenskapt i en uendelig variasjon av tegneserier, bøker, TV-serier, filmer og merchandize. Alle som liker Batman har en favorittversjon av Batman; alle vil naturligvis ha sine egne preferanser. Noen liker Tim Burton-filmene, noen liker den campy TV-serien fra 1960-tallet, noen liker Nolan-filmene, noen foretrekker de eller de tegneseriene og så videre. Jeg er egentlig her for å snakke varmt om den versjonen av Batman som er ”mest Batman” i mine øyne, nemlig _Batman: The Animated Series._

**Originaltittel:** _Batman: The Animated Series_  
**Kategori:** Drama/Komedie/Action, Animasjon  
**Produsenter:** Alan Burnett, Paul Dini, Eric Radomski, Bruce Timm  
**Skuespillere:** Kevin Conroy, Efrem Zimbalist, Jr., Bob Hastings, Robert Costanzo, Diane Pershing, Loren Lester, Mark Hamill, Melissa Gilbert, **Arleen Sorkin, Adrienne Barbeau, Richard Moll, Michael Ansara**  
**Spilletid:** **85 episoder, 22 min hver**

<div class="video-shortcode">
</div>

**_Batman: The Animated Series_** **gikk mellom 1992 og 1995, men jeg oppdaget den egentlig ikke før senere.** Batman: TAS har vunnet fire Emmy-priser og har blitt nominert ytterligere seks ganger. Batman: TAS ble roset for sin rene, filmatiske, ikoniske stil, 40-talls-inspirerte biler og klær, sin mørke Art Deco-arkitektur og film noir-inspirerte konsepter. Landskapet Batman beveger seg i, er som en forlengelse av ham selv, og han blander seg perfekt inn i de mange skyggene. Serien var mørkere og mer voksenorientert enn andre animerte serier på den tiden, og tiltrakk seg publikum i alle aldre, spesielt på grunn av den overraskende dybden til rollefigurene og de psykologiske fortellingene, full av patos, moralske dilemmaer, identitetskriser og slutter som heller er bittersøte enn lykkelige. Det hjalp sikkert også at _Batman: TAS_ beholdt Danny Elfmans berømte kjenningsmelodi fra Tim Burtons _Batman_-filmer, samt andre varianter av musikken hans eller musikk inspirert av den.

**Det var blant annet _Batman: TAS_ som endret superskurken Mr. Freeze** fra bare å være en gal vitenskapsmann med en merkelig interesse for frost og is til å være et skadet menneske med en kone som led av an dødelig sykdom, og som han måtte holde nedfryst mens han desperat prøvde å finne en kur til henne. De som har sett Arnold Schwarzenegger i rollen som Mr. Freeze i _Batman & Robin_ satt kanskje ikke igjen med noe mersmak for Mr. Freeze, spesielt etter alle de elendige, isbaserte ordspillene, men jeg råder dem til heller å sjekke ut den animerte Mr. Freeze, som ikke er en latterlig, men en tragisk figur.

**Poison Ivy, spilt av Uma Thurman i _Batman & Robin_**, var også en mye mer seriøs figur i _Batman: TAS_. Hun var kompetent, dødelig og fokusert, og i motsetning til Uma-Ivy, som overlat alt til Bane, gjorde hun mye av den fysiske, vanlige slåssingen sin selv, i tillegg til å bruke planter, gift og forførelse.

**Alle har vi som sagt våre Batman-preferanser— og spesielt kanskje når det gjelder rollefigurene.** _Batman: TAS_ er det Batman-universet jeg liker best, men jeg foretrekker for eksempel Michelle Pfeiffer som Catwoman i _Batman Returns_ (1992), tett etterfulgt av Eartha Kitt på 60-tallet, over Catwoman i _Batman:TAS_. Men for meg vil nok alltid Mark Hamilll være Jokeren (ja, _den_ Mark Hamill, han som er mest kjent som Luke Skywalker i Star Wars). Som stemmeskuespiller for Jokeren er han rett og slett ugjenkjennelig. Andre versjoner er kanskje for mørke eller for tullete, men Mark Hamill gir oss en perfekt balanse mellom komiker og truende psykopat. Uforutsigbar, som Jokeren skal være. ****

**Noe annet serien er kjent for er den nye rollefiguren Harley Quinn** (spesielt laget for _Batman: TAS_), en sprudlende, søt og morsom, men farlig storkriminell. Hun begynte som psykolog på den psykiatriske klinikken Arkham Asylum, men ble raskt fascinert og forført av den mystiske Jokeren, som vant hennes sympati med tårevåte historier om en tragisk barndom. Til slutt tok hun på seg en ny identitet, som en harlekin eller klovnekvinne, og hjalp den ”misforståtte” Jokeren å rømme fra Arkham. Selv etter Batman fortalte henne at Jokeren hadde manipulert henne med løgner og at han fant på en ny trist bakgrunnshistorie for hver person, fortsatte hun et kriminelt liv som Jokerens assistent. Hun er minst like gal som Jokeren og var tydeligvis ute etter et farlig, spennende liv, men man synes likevel litt synd på henne, med tanke på hvordan han behandler henne. Harley jobber også ofte sammen med Poison Ivy, og de er et bra team.

**Harley er en fan-favoritt, og  ble også med i en rekke tegneserier, TV-serier og videospill etter debuten hennes i _Batman: TAS_.** Det var nok en del som var skuffet over at Heath Ledger sin Joker ikke hadde med seg sin psykotiske men trofaste hjelper Harley, men i Nolans mørke visjon, hvor det veldig bevisst heller ikke er plass til Robin, bør man kanskje ikke forvente seg noe slikt.

**Det eneste man bør være litt obs på er at** animasjonsstilen plutselig forandret seg veldig etter sesong 2. I 1997 lagde de lagde 24 nye episoder, og serien skiftet navn til _The New Batman Adventures_. Ikke alle likte det forenklede, nye designet like godt, som ble innført for at det skulle bli lettere å animere. Jeg synes den nye stilen er strømlinjeformet og søt, men at noen av figurene, spesielt kvinnene, ligner altfor mye på hverandre etter tegningene ble mindre detaljerte.

**Originaltittel:** Gotham Girls  
**Kategori:** Komedie/Action, Animasjon  
**Produsenter:** Jeremy Rosenberg, Ben Stein  
**Skuespillere:** **Tara Strong, Arleen Sorkin, Diane Pershing, Adrienne Barbeau, Jean Rasey, Bob Hastings, Tom Kenny**  
**Spilletid:** 31 episoder, under 5 min hver

<a href="http://filmbloggen.net/?attachment_id=5357" rel="attachment wp-att-5357"><img class="size-large wp-image-5357 alignleft" src="http://filmbloggen.net/wp-content/uploads//2012/07/GGtop-1-620x153.jpg" alt="" width="620" height="153" /></a>

&nbsp;

&nbsp;

&nbsp;

&nbsp;

&nbsp;

_Bilde: Noodle Soup Productions, Warner Brothers_

**En ting som har plaget meg med alle _Batman_-filmene siden 80-tallet, er hvor få kvinnelige rollefigurer som finnes.** Med tanke på hvor mange interessante damer det er å ta av i Batman-universet, er det kanskje ikke så rart at jeg reagerer. Vi har blant annet Catwoman, Batgirl, Poison Ivy, Harley Quinn og Renee Montoya. Og nei, det holder ikke at de nye filmene har ”Batmans kjæreste” med på laget— men når det er sagt, så bør jeg jo kanskje gi den siste filmen en sjanse og se hvordan Anne Hathaway er som Catwoman.

**I mellomtiden vil jeg gjerne gjøre dere oppmerksom på en spinoff-serie fra _Batman: The Animated Series_, nemlig _Gotham Girls_.** Den består av en haug med korte, sjarmerende episoder som ble laget med Flash-animasjon mellom 2000 og 2002, og har ligget tilgjengelig på nettet siden den tid. Serien omhandler i hovedsak dagliglivene til Batgirl, Catwoman, Poison Ivy og Harley Quinn, men vi møter også andre damer, for eksempel noen av dem som jobber for politiet i Gotham. Kommissær Gordon, Batgirls far, dukker dessuten stadig opp. Animasjonen er dessverre veldig, veldig utdatert, men mange av de originale stemmeskuespillerne fra TV-serien er med, og fortellingene har en fin blanding av komedie, action og drama, selv om den er en god del lysere enn _Batman: TAS_. De som har laget denne serien har tydeligvis hatt det gøy.

<a href="http://www.worldsfinestonline.com/WF/gothamgirls/multi/episodes/" target="_blank">Se hele Gotham Girls her</a>!

**Jeg anbefaler sesong tre, som er mindre episodisk og komedisk enn de to første, og heller har et dramatisk, sammenhengende plott:** Alle Gothams menn forsvinner, og Batgirl må finne ut hva som har skjedd. Hvis du trenger en liten motvekt til Nolans gravalvorlige og mannsdominerte Batman-univers (eller hvis du bare vil lade opp til filmen), så ta en liten titt på _Gotham Girls_. **Det beste av alt er at det er helt gratis!**