---
id: 6922
title: Frykt og avsky i småby-Amerika
date: 2012-09-11T06:33:35+00:00
author: Ingvild A. Jansen
layout: revision
guid: http://filmbloggen.net/2012/09/11/6899-revision-19/
permalink: /2012/09/11/6899-revision-19/
---
**ParaNorman er en forbløffende animert, uvanlig skrekkhistorie hvor nesten alle fordommer blir tilbakebevist. Den er vel verdt kinopengene— men ikke hvis du ser den dubbet til norsk.**

**Originaltittel:** **ParaNorman**  
******Kategori:**** **Skrekk, drama, komedie, animasjon  
**Regi:** Sam Fell, Chris Butler  
**Skuespillere:** Kodi Smit-McPhee, Anna Kendrick, Casey Affleck, Christopher Mintz-Plasse, John Goodman  
**Spilletid:** 1 time, 32 min

<p style="text-align: center">
  <a href="http://filmbloggen.net/?attachment_id=6910" rel="attachment wp-att-6910"><img class="aligncenter size-full wp-image-6910" src="http://filmbloggen.net/wp-content/uploads//2012/09/ParaNorman2.jpg" alt="" width="600" height="300" /></a><em>Bilde: Laika, Focus Features</em>
</p>

**Norman Babcock er en 11-årig gutt med en uvanlig gave: Han kan snakke med de døde.** Uheldigvis er det nesten bare de døde som gidder å høre på ham. Familien hans tror ikke på at Norman kan snakke med sin døde bestemor, og han blir stygt mobbet på skolen fordi han er ”rar”.  Vi blir kjent med Norman akkurat idet småbyen han bor i, Blithe Hollow, skal feire at det er 300 år siden Blithe Hollow-heksen døde. Tilfeldigvis blir dette også dagen da onkelen til Norman dør, og han var den eneste personen som kunne hindre heksens gjenferd i å vekke de døde. Nå er Norman den eneste som muligens kan stoppe heksen fra å ta hevn på byen som dømte og drepte henne.

**Animasjonen i _ParaNorman_ er nesten verdt hele kinobillettprisen, bare den.** Detaljrikdommen er forbløffende, helt ned til den minste fregne og det minste hårstrå. Det er også nok av store, imponerende effekter: Når vi endelig møter heksen, for eksempel, er hun animert på en helt uventet, spektakulær måte. Tenker man over alt arbeidet og kunnskapen som må ha gått med for å lage alt dette, skjønner man at det er snakk om håndverk og ekspertise på et ekstremt høyt nivå. Fordi det er så tidskrevende og vanskelig og det er så få som virkelig kan faget, har stop-motion lenge vært en truet animasjonskunst, selv før dataanimasjonens store inntog. Animasjonsstudioet LAIKA, derimot, som også står bak den forbløffende _Coraline_ (2009) jobber stadig for å føre kunstformen videre inn i det nye århundret. Hvor _Coraline_ var et fargesprakende eventyr, med vakre naturdetaljer, møbler og klær, er _ParaNorman_ sitt eget vesen, med en mer dempet, skitten fargepalett og et ”styggpent” design som passer godt til skrekkfilmsjangeren.

<p style="text-align: center">
  <a href="http://filmbloggen.net/?attachment_id=6909" rel="attachment wp-att-6909"><img class="aligncenter size-full wp-image-6909" src="http://filmbloggen.net/wp-content/uploads//2012/09/ParaNorman1.jpg" alt="" width="600" height="300" /></a><em>Bilde: Laika, Focus Features. En ansatt ved Laika-studioet maler intrikate detaljer på et zombie-hode.</em>
</p>

**Reklame-trailerne til _ParaNorman_, som får filmen til å fremstå som en lettbent skrekkfilmparodi, er relativt misvisende;** når man kommer til stykket, er dette faktisk en overraskende alvorlig og mørk fortelling. Men det finnes selvsagt parodiske og refererende elementer: ringetonen til Norman er temamusikken fra _Halloween_-filmene, rommet hans er fullt av plakater som parodierer zombie-filmer, og det er vanskelig å bli introdusert for et barn som kan se døde mennesker uten å tenke på _Den sjette sansen_ (1999)— selv om _ParaNorman_ egentlig minner meg mer om _The Frighteners_ (1996). Vi blir også utsatt for en solid dose fysisk komikk og toaletthumor— av og til så mye at jeg følte at det bare spiste opp tid som vi ellers kunne ha brukt på å utvikle rollefigurene. Det er også paradoksalt at det er såpass mye ”barnslig” humor, med tanke på at denne filmen egentlig ikke passer for de minste; det er ikke uten grunn at _ParaNorman_ har fått 11-årsgrense i Norge og blir anbefalt ungdom og voksne.

> ”It’s the story of a lonely, bullied, gifted kid existing in a world that’s something like what might happen if John Carpenter and John Hughes made an episode of Scooby Doo together.” ~ Chris Butler, manusforfatter og regissør på _ParaNorman_

**_ParaNorman_ handler om annerledeshet, frykt, mobbing, døden, urettferdighet, hevn, barnedrap og om hvordan fortiden gjentar seg.** Det handler om hvordan forskjellige individer reagerer på å bli utstøtt og plaget, og om hvordan folk behandler de som er forskjellige fra dem selv. Veldig mye her viser seg å være noe helt annet enn folk antar eller frykter. _ParaNorman_ promoterer selvinnsikt og forståelse for andre, og kritiserer aggressiv, fryktbasert gruppementalitet. I en tidsalder som er preget av fremmedfrykt og sinte, unge mennesker som angriper sine medelever, kan dette virke som en litt moraliserende, men samtidig ganske aktuell film.

<p style="text-align: center">
  <a href="http://filmbloggen.net/?attachment_id=6913" rel="attachment wp-att-6913"><img class="aligncenter size-full wp-image-6913" src="http://filmbloggen.net/wp-content/uploads//2012/09/ParaNorman3.jpg" alt="" width="600" height="300" /></a><em>Bilde: Laika, Focus Features. </em>
</p>

**_ParaNorman_ har tiltrukket seg en god del oppmerksomhet (både negativ og positiv) fordi en av figurene er åpent homofil**, noe som nærmest er uhørt i amerikanske filmer som er rettet mot et bredere, yngre publikum. Jeg skal ikke røpe hvem denne figuren er, eller når vi får vite om legningen, bare at dette er fint behandlet, helt uten å gjøre et stort nummer ut av det. Jeg føler nærmest at det første skrittet har blitt tatt. For å si det så banalt som mulig: Velkommen til 2012, liksom.

**Som skrekkfilm er ikke _ParaNorman_ akkurat skummel for oss voksne.** I løpet av hele filmen rykket jeg kanskje til en eneste gang, mer på grunn av at jeg fikk 3D-effekter slengt i fjeset enn noe annet. Det mest interessante er definitivt tematikken, men det er også andre ting som vil fange oppmerksomheten til et eldre publikum. Her har vi blant annet alle de sterkt karikerte, men også virkelighetsnære mennesketypene, som virker som om de er inspirert av vanlige folk på gaten, og den melankolske, men samtidig spenningsfylte filmmusikken av Jon Brion (_Punch-Drunk Love_, _Eternal Sunshine of The Spotless Mind_), som til og med har et innslag fra The White Stripes. _Her er en liten smakebit fra det offisielle ParaNorman-lydsporet: _

<div class="video-shortcode">
</div>

**Forresten…vær så snill og styr unna denne filmen på norsk!** Det var den norske versjonen de viste da jeg var på pressevisning, og ikke bare var stemmeskuespillerne totalt uengasjerte, men oversettelsen var fryktelig dårlig! Halvparten av replikkene besto av engelsk direkte oversatt til fullstendig unaturlig norsk. Jeg satt nesten og gnisset tenner hver gang en vits rett og slett døde i oversettelsesprosessen.  Her må det innrømmes at det ikke er alle vitsene som er like vellykkede selv i originalversjonen, men likevel. I tillegg til den elendige norske oversettelsen og de slappe rolletolkningene, finnes det ikke en eneste skuespiller fra nord, sør eller vest i Norge på rollelisten. I så fall må de ha lagt om til ”generisk østlandsdialekt” for anledningen. _ParaNorman_ får 4,5 stjerner av meg for det amerikanske skuespillet, ikke det norske.

**Den amerikanske originalversjonen av _ParaNorman_ blir heldigvis også satt opp på kino i Norge.** Gjør deg selv og dine bekjente en tjeneste og velg denne, til tross for at den ikke vises i 3D. Noen av oss har begynt å bli ganske lei av 3D-briller, uansett hvor bra 3D-effektene til LAIKA er.

<div class="video-shortcode">
</div>