---
id: 7991
title: Julenissen er britisk
date: 2012-11-05T16:49:44+00:00
author: Ingvild A. Jansen
layout: revision
guid: http://filmbloggen.net/2012/11/05/7987-revision-3/
permalink: /2012/11/05/7987-revision-3/
---
**Hvordan klarer julenissen å levere gaver til alle barn i verden på en eneste natt? Britiske Aardman Animation har løsningen på gåten.**

**Originaltittel:** Arthur Christmas (2011)  
**Kategori:**** **Komedie, Action, ****Drama, Animasjon  
**Regi:** Sarah Smith, Barry Cook  
**Skuespillere:** James McAvoy, Hugh Laurie, Bill Nighy, Jim Broadbent, Imelda Staunton, Ashley Jensen  
**Spilletid:** **1 time, 37 min.**

&nbsp;

**Julenissens verksted er en høyteknologisk undergrunnsbase, hvor alle de tusenvis av alvene har smarttelefoner og det står et gigantisk luftfartøy med kamuflasjeinnstilling parkert i garasjen.** Juleforberedelsene ser ut til å være under kontroll som vanlig, men problemet er at det bor tre generasjonsledd av nisser på Nordpolen. Bestefarnissen savner gamle dager og er bitter. Den sittende nissen har mistet grepet på den nye, moderne driften, og alle venter på at han skal pensjonere seg. Den eldste sønnen driver egentlig hele forretningen og tror han snart skal ta over; han får sjokk når faren bestemmer seg for å bli værende i stillingen. Den yngste sønnen, Arthur, elsker virkelig julen, men er pysete og har ingen åpenbare talenter, så ingen vet hvor de skal gjøre av ham.  
Når det viser seg at man har glemt å levere en gave til ett eneste barn, er det Arthur som bryr seg nok om barnet til å reise ut igjen. Storebroren og faren avfeier det som uviktig, mens bestefaren bare er med av egoistiske grunner, noe som tvinger familiekonfliktene til overflaten.

**Høydepunktene for meg var** den eventyrlystne, gråmoralske bestefarnissen, mammanissen som har kontroll på alt og stadig lærer seg nye evner gjennom internettkurs, og den intense julegavepakkeren Bryony. Jeg likte også de overraskende innslagene av ganske morbid humor (som oftest levert av bestefarnissen). Det jeg savnet var å få vite hvordan i helvete de får penger til å drive denne digre bedriften på Nordpolen. De får i alle fall ikke statsstøtte, det var helt klart. Dette er riktignok en eventyrfilm med flygende reinsdyr og akrobatiske alver, men det er fremdeles noe som heter indre logikk.

**Det fikk meg til å glise at noe av det første vi fikk se i filmen var et norsk flagg, og at den første byen de leverer gaver til er Aarhus i Danmark.** Ettersom jeg elsker animasjon, og det snart ikke finnes noen animasjonsserier igjen som ikke har minst én juleepisode, har jeg i løpet av mitt liv sett en talløs rekke av disse obligatoriske sekvensene hvor julenissen reiser verden rundt for å levere gaver. Her reiser man vanligvis til Tokyo, Paris, London, Hong Kong, Mexico, Washington og så videre. Derfor var det litt forfriskende at Arthurs julegjeng havnet på helt andre steder. Det er dessuten litt uvanlig at det ikke finnes noen skurk; ”skurken” er heller bare mellommenneskelige problemer.

**Men med unntak av fine kreative detaljer i ekte Aardman-stil, er ikke dette veldig originalt.** Vi har allerede sett mange fortellinger om ”upassende” kandidater som plutselig må ”redde julen”; dette konseptet går jo helt tilbake til reinsdyret Rudolf. Denne filmen er fullspekket av sentimentalitet og klisjéer, men det er ekstremt effektiv sentimentalitet og effektive klisjéer, selv om de ofte presenteres på en veldig insisterende måte. Julefilmer er sin egen sjanger, og må vurderes etter sjangerforventningene. Dette er en julefilm slik julefilmer skal lages: magiske, vakre feelgood-filmer som på mystisk vis unngår å gi deg diabetes. Julefilmer slipper gjerne unna med en diger dose kliss— i alle fall hvis de vet hva de driver med. Tårene rant faktisk litt hos meg til tider.

**Hvis du liker sånne typisk ”sjarmerende” britiske filmer med ”sjarmerende britiske mennesketyper”,** som _Notting Hill_ (1999) og _Love Actually_ (2003), vil du nok elske _Arthur Christmas_. Disse tre filmene har til og med flere av skuespillerne til felles. Det kan bli litt mye ”sjarm” til tider, som når Arthur bruker flere minutter i starten på å snuble rundt og skape kaos, bare for å vise oss hvor ”bedårende klossete” hovedpersonen vår er— heldigvis henter filmen seg alltid inn igjen, og det kjapt. Mye av familiedynamikken mellom bestefar, far og de to sønnene virker sår, komplisert og genuin, med mye som tydeligvis har forblitt usagt fordi det er for vanskelig for dem å snakke om det. Jeg savnet litt mer innblanding av mammanissen der, men fikk følelsen av at hun ikke vil presse dem.

**Action-scenene er ganske halsbrekkende og imponerende**, spesielt når Arthur klamrer seg til bunnen av den flygende sleden, mens han desperat prøver å snu den og klatre oppi. Det må nok ha vært en fryd å se denne filmen i 3D; det ser ut som om 3D-effektene ikke bare ble klasket på til slutt for å følge en trend. De fulgte derimot dessverre en trend da de valgte musikken. Slå av filmen før rulleteksten begynner, dersom du ikke har lyst å bli utsatt for coverversjoner av gamle julesanger fremført av Justin Bieber. De var i alle fall smarte nok til å holde Bieber ute av selve filmen.

**_Arthur Christmas_** **kommer på DVD i Norge 7. november.** Jeg tror den er en potensiell juleklassiker.

<div class="video-shortcode">
</div>