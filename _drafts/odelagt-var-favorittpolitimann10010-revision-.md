---
id: 10011
date: 2013-02-15T08:01:44+00:00
author: Hans-Kristian Rangnes
layout: revision
guid: http://filmbloggen.net/2013/02/15/10010-revision/
permalink: /2013/02/15/10010-revision/
---
A Good Day to Die Hard er den femte i serien om den hardbarka politiagenten John McClane. Den prøver og til en viss grad så lykkes den i å rette opp feilene den gjorde i Die Hard 4. Borte er forsøket på å oppdatere serien med datateknologi og tilbake får vi knyttnevene til Bruce Willis og mye, mye mer action. Dessverre så er manuset og dialogen helt katastrofe, mens hovedkarakteren selv er en dårlig versjon av den som vi alle har forelsket oss i.

A Good Day to Die Hard sin handling går ut på at John McClane finner ut at sønnen er i store vanskeligheter og har blitt fengslet i Moskva. Far og sønn har ikke hatt kontakt på mange år, og filmen gir aldri noen annen grunn enn at senior var for lite til stedet når han vokste opp. Det er så tynt at det ikke er morsomt en gang. Når far McClane kommer fram finner han fort ut at sønnen er en CIA-agent og må hjelpe han med å beskytte den politiske fangen Komarov (Sebastian Koch) mot den livsfarlige forsvarsministeren Chagarin (Sergei Kolesnikov).

Jeg forventet aldri at A Good Day to Die Hard skulle være i samme klasse som de tre første, men jeg hadde virkelig håpet på noe bedre enn det her. Man skulle tro at etter over 24 år og den femte filmen i den samme rollen at Bruce Willis kom til å være problemet. Som jeg har nevnt så er han ikke den samme gamle, men hovedproblemet til denne filmen er rett og slett vanvittig kjedelige skurker. Det skal litt til å følge opp tidligere prestasjoner av Jeremy Irons, William Sadler og Alan Rickman som spilte skurker i de tre første, men skurkene i A Good Day to Die Hard spytter disse tre gutta i trynet med vanvittig rævva skuespill (og det etter actionstandard). Mer eller mindre hele kinosalen ristet på hodet av merkelige replikker og av skurker helt uten sjarm.

Redigeringsjobben i filmen er på amatørnivå. Det blir gjort noen feil i A Good Day to Die Hard som ikke hadde vært greit i en B-film fra Øst-Europa. Jeg skal ikke gå i detalj på hva som blir gjort, fordi jeg er redd for at jeg skal spoile noe for deg, men du kommer garantert til å legge merke til det.

Jeg kan leve med dårlig manus, dårlig dialog og dårlig redigering i en actionfilm. Men når man i tillegg drar vekk alles favorittpolitimann og forandrer han på utilgivelige måter så er det IKKE greit. Få John McClane tilbake til gode gamle US of A og få tilbake sjarmen, banningen og de morsomme replikkene til neste film. Bruce Willis har nemlig sagt at han har planlagt å lage film nummer seks der han skal pensjonere politimannen. La oss bare for guds skyld håpe at Jai Courtney ikke tar over Die Hard-serien. Fordi det gidder i hvert fall ikke jeg å kaste bort tid på. Jeg gir filmen terningkast to.