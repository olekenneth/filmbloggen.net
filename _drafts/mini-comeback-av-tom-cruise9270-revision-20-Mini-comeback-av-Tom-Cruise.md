---
id: 9461
title: Mini-comeback av Tom Cruise
date: 2013-01-16T22:48:16+00:00
author: Hans-Kristian Rangnes
layout: revision
guid: http://filmbloggen.net/2013/01/16/9270-revision-20/
permalink: /2013/01/16/9270-revision-20/
---
**Jeg hang litt etter med å se Jack Reacher på grunn av juleferie og travle dager. Etter et par gode anmeldelser var forventningene bygget rimelig høyt opp, og den innfridde faktisk!<!--more-->**

**Originaltittel:** Jack Reacher  
**Sjanger:** Action / Thriller  
**Regi:** Christopher McQuarrie  
**Manus:** Christopher McQuarrie  
**Skuespillere:** Tom Cruise, Rosamund Pike, Richard Jenkins, Werner Herzog, David Oyelowo, Joseph Sikora, Scott A. Martin, Alexander Rhodes, Jai Courtney  
**Spilletid:** 2 timer og 10 minutter  
<img class="alignnone size-large wp-image-9272" src="http://filmbloggen.net/wp-content/uploads//2013/01/nmuogmy10-620x413.jpg" alt="" width="620" height="413" />  
**Foto: UIP**

**Tom Cruise gjør et mini-comeback i Jack Reacher.** Han har kun laget tre filmer siden Valkyrie i 2008: Knight and Day, Rock of Ages og Mission Impossible: Ghost Protocol. Joda, han gjør ålreite roller i ålreite filmer. Med unntak av Rock of Ages som jeg synes var gjennomsyra kjedelig, så manglet både Knight and Day og MI: Ghost Protocol et godt manus. Det gjør ikke Jack Reacher. Bortsett fra scenen der Robert Duvall blir introdusert for oss tas det ikke snarveier i en vanvittig god actionthriller som blir dratt frem av kule karakterer, høyt tempo, god action og et godt manus skrevet av regissør Christopher McQuarrie. Humoren er også på plass og de to timene i kinosalen blir borte fortere enn snø på Sunnmøre.

**Traileren til filmen kunne ikke ha blitt laget dårligere.** Den kunne like godt vært en trailer for en B-film fra Øst-Europa. &laquo;The law has Limits. He does not!&raquo; står det i posteren på filmen. Høres ut som om noe du ikke har lyst til å bruke penger på, ikke sant? Virker nesten som om gutta bak Jack Reacher ikke vil ha noen til å se filmen. Men når det kommer til actionthrillere så er dette rimelig nært toppen.

**Tom Cruise, Rosamund Pike og Richard Jenkins gjør alle solide roller.** Det er ingenting ekstraordinært selvfølgelig, noe som heller ikke er nødvendig. Man må ta en spade for en spade. Dette er ikke en dramafilm som skal få frem en tåre i øyekroken, dette er underholdning. Rettelse: Underholdning for gutta!

**LES OGSÅ:** [Anmeldelse av Mission Impossible: Ghost Protocol](http://filmbloggen.net/2012/02/04/umulig-oppdrag/)

_Anmeldelsen fortsetter under bildet  
<a href="http://filmbloggen.net/?attachment_id=9450" rel="attachment wp-att-9450"><img class="alignnone size-large wp-image-9450" src="http://filmbloggen.net/wp-content/uploads//2013/01/jdfvqmj9-620x413.jpg" alt="" width="620" height="413" /></a>  
_ **  
Jeg har allerede vært innom manuset, skuespillerne og spesialeffektene,** men et annet nøkkelmoment som også er på plass, er en sinnsykt kul skurk som både er troverdig og vanvittig skummel. Den første scenen vi ser han i gir deg frysninger (ikke på den gode måten) og The Zeg er en mann som du kan se er pur ondskap. Han er spilt av Werner Herzog. Ikke en mann som er spesielt kjent, med mindre du er lidenskapelig opptatt av tysk dokumentarfilm. 70-åringen tilfører mye til Jack Reacher. Den kunne gått over til å blitt veldig cheesy og lite minneverdig film, men den fella klarer Christopher McQuarrie fint å unngå. Selv om han danser på kanten flere ganger.

**Tom Cruise er en profesjonell racerbilsjåfør og var visst en stor ressurs på sett.** Jeg må selv ærlig innrømme at filmen hadde et par sinnsykt kule bilscener uten at jeg skal gå noe særlig mer inn på det. Jack Reacher er en karakter som fort kunne blitt borte i et hav av actionhelter som gjør alt som kreves for å komme i bunnen av saken. Alle Jason Statham sine karakterer havner i den kategorien, men det gjør ikke Jack Reacher. Jeg vet ikke hvorfor han skiller seg ut, men han gjør det. Når jeg ser en slik type film er det viktigst at det er kule karakterer som blir gjennomført på en god måte, at det er en passende fremgang i historiefortellingen, at jeg ikke mister interessen og at det er kule spesialeffekter. Alt dette fikk jeg oppfyllt pluss litt til i Jack Reacher.

**LES OGSÅ:** [Anmeldelse av Rock of Ages](http://filmbloggen.net/2012/12/09/rock-pa-glee-vis/)

**Se traileren til Jack Reacher under, men ikke la den få deg til å tro at dette er en kjedelig og standard kinoopplevelse. Det er den så absolutt ikke:**

<div class="video-shortcode">
</div>