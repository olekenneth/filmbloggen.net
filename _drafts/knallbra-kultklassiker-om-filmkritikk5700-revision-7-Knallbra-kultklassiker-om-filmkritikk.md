---
id: 5712
title: Knallbra kultklassiker om filmkritikk
date: 2012-08-05T02:28:02+00:00
author: Ingvild A. Jansen
layout: revision
guid: http://filmbloggen.net/2012/08/05/5700-revision-7/
permalink: /2012/08/05/5700-revision-7/
---
**Unge amatør-filmkritikere som oss tåler litt selvironi. Derfor tar jeg for meg kultserien _The Critic_, en smart liten animasjonsserie om filmindustrien og filmkritikk. **

**Originaltittel:** _The Critic_ (1994 -1995)  
**Kategori:** Komedie, Animasjonsfilm  
**Produsenter:** Al Jean, Mike Reiss  
**Skuespillere:** **Jon Lovitz, Christine Cavanaugh, Charles Napier, Gerrit Graham, Doris Grau, Judith Ivey, Nick Jameson, Maurice LaMarche, Park Overall, Russi Taylor**  
**Spilletid:** 23 episoder, 22 minutter hver

**Hvis du i likhet med meg allerede har passert 25, fikk du kanskje med deg en underlig liten animasjonsserie som gikk på NRK2 en gang på 90-tallet, nemlig _The Critic_.**  Eller du kan kanskje ha sett Kritikeren sjøl, Jay Sherman, i en gjesterolle på _The Simpsons_ et par ganger. _The Critic_ er eid av samme selskap som eier _The Simpsons_, altså Gracie Films, den er regissert av tidligere _Simpsons_-skribenter Al Jean og Mike Reiss, produsert av tidligere _Simpsons_-produsent James L. Brooks, og har til og med stemmeskuespilleren til Bart Simpson (**Christine Cavanaugh**) med på laget. Det er altså mange gode krefter bak The Critic. Den slentrende tittelmelodien, klart inspirert av George Gershwins musikalske mesterverk ”Rhapsody in Blue” (blant annet kjent fra Woody Allens _Manhattan_, 1979), er dessuten komponert av ingen ringere enn Hans Zimmer (_Batman_-trilogien, _Inception_).

<div class="video-shortcode">
</div>

**Selv om disse to seriene har mye kreativt talent til felles, er tegnestilen i _The Critic_ langt fra _The Simpsons_.** Her er det ingen knallgule mennesker med tennisballøyne eller manglende kjeveparti, og heller enn intense, flate pastellfarger, er tonen her mer dempet, som et akvarellmaleri i høstfarger. Fokuset vårt er heller ikke på en eksentrisk kjernefamilie i en liten forstadsby, men en skilt og adoptert filmkritiker i New York, som ikke vet hvem de biologiske foreldrene hans er og som bare får se sønnen sin etter avtale med ekskonen. Dette høres kanskje litt trist ut, men The Critic er en komedie, og Jon Lovitz (_Saturday Night Live_, _Big_, _High School High_) gjør en komisk og svært menneskelig figur som Jay Sherman. Faktisk tror jeg dette er den beste rolleprestasjonen jeg noensinne har sett fra Lovitz, både når det gjelder animasjon og live action.

**Jay Sherman har doktorgrad i film, og er velstående, bitter, arrogant, kynisk, sarkastisk og full av urealistiske ambisjoner.** Han føler seg misforstått og omringet av idioter, blant annet fordi sjefen hans verdsetter penger over kunst eller kvalitet, og ofte prøver å få Sherman til å ofre integriteten sin som filmkritiker. Dessuten hater han at folk bare fortsetter å bruke penger på å se søppelfilmer, slik at det blir laget enda flere elendige filmer som han må anmelde. Samtidig er Sherman likevel søt, uskyldig, følsom, hensynsfull, intelligent og en håpløs romantiker som blir skuffet gang på gang både på jobb og i privatlivet, men som alltid reiser seg opp igjen. Greit nok, noen ganger tyr han til direkte livsløgner og hallusinasjoner for at egoet hans ikke skal bli knust, spesielt når det gjelder utseendet og vekten hans, men han reiser seg like fullt opp igjen. Sherman er ikke kul eller sexy, og noen ganger er han faktisk ganske kjip, men han er engasjerende og sjarmerende likevel. Det er lett å føle med ham i hans mange nederlag, samtidig som vi ler rått av dem.

<p style="text-align: center">
  <a href="http://filmbloggen.net/?attachment_id=5704" rel="attachment wp-att-5704"><img class="aligncenter size-full wp-image-5704" src="http://filmbloggen.net/wp-content/uploads//2012/08/TheCriticSiskelEbert4.jpg" alt="" width="479" height="392" /></a><em>Bilde: Gracie Films, Columbia Pictures Television, Al Jean, Mike Reiss</em>
</p>

**Den mer tullete typen popcornfilmer, spesielt den endeløse rekken av oppfølgere, får virkelig gjennomgå i _The Critic_.** I en episode leter den kjente kritikerduoen Siskel og Ebert etter nye samarbeidspartnere etter at de har blitt uvenner. Når de tar inn folk til intervju, prøver de å gi dem et realistisk bilde av den typen filmer som kritikere må anmelde enten de vil eller ikke. Oppfølgeren til _Mrs. Doubtfire_, med Arnold Schwarzenegger i hovedrollen som ”Frau Doubtfire” med granater istedenfor falske bryster, er så dårlig at den får arbeidssøkerens ansikt til å smelte som nazistene i _Indiana Jones og det siste korstog_. Serien gjør likevel ikke bare narr av Hollywoods melkekuer, men også smale kunstfilmer. Et av de morsomste øyeblikkene er når vi får se kortfilmen ”L’Artiste Est Morte”, Shermans avsluttende prosjekt som filmstudent. Som den ekstremt pretensiøse tittelen burde antyde for dere, innser han med en gang for noe talentløst møl det egentlig var. Dere får se selv om dere kjenner igjen noe av det han har ”lånt” fra:

<div class="video-shortcode">
</div>

**Noe av det beste med serien er hvordan Jay Sherman forholder seg til venner, familie og kjente.** Shermans allerede nevnte sjef, Duke Phillips (Charles Napier), er en søkkrik ultrakapitalist med ekstremt tvilsomme moralske verdier, som til tider likevel fremstilles som sympatisk og som mer fornuftig enn den idealistiske Sherman. Disse to er en perfekt kontrast, både når det gjelder fysikk og tenkemåte, noe som skaper mye naturlig komikk.

**På jobben til Jay blir vi også kjent med sminkøren Doris** (Doris Grau), som røyker minst fem pakker daglig, har ekstremt lang fartstid i underholdningsbransjen og er om mulig enda mer kynisk og sarkastisk enn Jay Sherman selv. Slik serien konstant gjør narr av overvekten til Jay, gjør den narr av den høye alderen til Doris, men den gjør det med kjærlighet: Doris kan for eksempel finne på å lete etter en ny ektemann blant en flokk zombier.

**Den Australske skuespilleren Jeremy Hawke** (Maurice Lamarche) er en parodi på kjekke actionhelter som spiller i dustete voldsfilmer, og til tross for at dette er akkurat den typen filmer Sherman hater og til tross for at han er sjalu på at Hawkes overfladiske kvaliteter gjør ham så populær, er Sherman og Hawke bestevenner og bryr seg virkelig om hverandre.

<p style="text-align: center">
  <a href="http://filmbloggen.net/?attachment_id=5705" rel="attachment wp-att-5705"><img class="aligncenter size-full wp-image-5705" src="http://filmbloggen.net/wp-content/uploads//2012/08/TheCriticCast4.jpg" alt="" width="501" height="443" /></a><em>Bilde: Gracie Films, Columbia Pictures Television, Al Jean, Mike Reiss</em>
</p>

**Jay Shermans foreldre er søkkrike og konservative, og fullstendig rablende gale.** Moren Eleanor er iskald, latterlig gammeldags og har bokstavelig talt ikke tårekanaler, og faren Franklin drikker så tett at han konstant oppfører seg om nettopp det han er, nemlig en tegnefilmfigur— men av den sprø, gamle sorten man gjerne så i _Snurre Sprett_-filmer. Hvordan de klarte å produsere den normale og samvittighetsfulle datteren deres Margo, er helt uforståelig. Sherman-familien kritiserer hverandre konstant og synes alle de andre er sprø, men det er klart at de er glade i hverandre.

**Shermans ekskone Ardeth, derimot, hater ham** med all den lidenskapen vi andre vanligvis sparer til ondskapen her i verden, og må være den eneste i serien som slår Sherman i bitterhet. Hun dukker bare opp i serien ytterst nødvendig og svært motvillig. Shermans sønn, Marty Sherman, elsker faren sin og er en slags mini-kopi av ham fysisk, men har ikke den samme arrogansen eller kynismen, og virker mye mer sosialt veltilpasset enn faren.

**Når vi kommer til andre sesong, møter vi Alice Tompkins og den lille datteren hennes Penny.** Alice er også skilt, og matcher eller mer enn matcher intelligensen til Jay. Hun er søt, skarp og likandes. Alice er først en parodi på typiske alenemødre i film, og en parodi på askeladden-filmer om å gå fra fattigdom til suksess. Den utro eksmannen hennes parodierer også deler av countrymusikkbransjen. Alice får frem de mer sympatiske sidene til Jay, og episodene som fokuserer på dem handler ofte mer om å utvikle figurene og om mellommenneskelige forhold enn å komme med spøk etter spøk. Alice er en fin kontrast til Jay siden hun heller er optimistisk enn pessimistisk, viser en god selvtillit og bidrar med en sørstatsmentalitet mot Jays østkystsmentalitet.

**Siden jeg er litt svak for romantikk, er episoden hvor de møtes for første gang den jeg har sett mest på.** I tillegg ser den ut som om den kanskje hadde et litt høyere budsjett enn andre episoder, for den er litt bedre animert og føles som om den har mer filmatmosfære enn vanlig.

<div class="video-shortcode">
</div>

**Komediestilen til _The Critic_ er en perfekt blanding av** samfunnskritikk, politisk satire, slapstick, situasjonskomikk, god gammeldags toaletthumor, ordspill, galgenhumor, popkulturelle referanser av alle slag…og selvsagt filmparodier. Mange, mange filmparodier. Noen er åpenlyse, mens andre er mer innbakte i fortellingen. Al Jean og Mike Reiss har sagt at de bevisst prøvde å velge filmer som ville tåle tidens tann, slik at parodiene ikke ville gå fort ut på dato, og det har de virkelig klart med glans. Filmer som for eksempel _Hjemme alene_, _Jurrassic Park_, _Apokalypse nå_, _Alien_ og _Nattsvermeren_ kommer liksom ikke til å bli glemt med det første. Hvis man føler at man har sett noe før, bør man huske på at serien gikk mellom 1994 og 1995, og at det derfor er en god sjanse for at _The Critic_ var først (eller i alle fall tidlig) ute med akkurat den spøken.

**Siden serien handler om en kritiker, må jeg nesten komme med litt kritikk:** Streken er søt og tiltalende, men animasjonen er ikke alltid av særlig høy kvalitet. Dette er ikke en serie man ser på for å bli forundret av vakre bilder, men fordi den er veldig bra skrevet, med morsomme, menneskelige personligheter og smart, vittig dialog. En annen ting er at de kanskje bruker stemmeskuepilleren Maurice LaMarche (som er flink, men som har en ekstremt lettkjennelig stemme) litt for ofte, men det er bare til dels distraherende.

**Til tross for den voksne humoren, er _The Critic_ helt trygg å se på for litt eldre barn**, men hvis sant skal sies, kommer de ikke til å få halvparten så mye ut av det som voksne vil få— bortsett fra kanskje en trang til å se på intelligent underholdning når de blir eldre. Det er en stor skam at denne serien knapt fikk to sesonger på TV. På en annen side er det praktisk at det bare ble laget såpass få episoder, for det betyr at man får kjøpt hele serien i en billig, kjekk liten pakke. Selv om det ikke står noe om det på omslaget, har den i tillegg en fin porsjon bonusmateriale, som blant annet kommentarspor til ni av episodene, storyboards, anekdoter fra skaperne og en liten dokumentar om skapelsesprosessen til serien. _The Critic_ er rett og slett en selvfølge for filminteresserte å få med seg. Man kan faktisk lære overraskende mye fra den. Løp og kjøp!

_PS: En del av bonusmaterialet er de såkalte ”Webisodene”; korte The Critic-snutter som ble laget for internett rundt 2000-2001. Styr gjerne unna disse, med mindre du er veldig nysgjerrig. Det er en grunn til at mange fans ikke engang regner disse episodene som del av The Critic-universet: Noen av spøkene og parodiene er morsomme, men det menneskelige aspektet er borte. Jay Sherman er mer kynisk og bitter enn noensinne, har lite igjen av sjarmen sin her, og Alice har blitt erstattet med en ung, personlighetsløs Barbiedukke som han ikke ville ha hatt en sjanse hos i virkeligheten. Disse episodene ble dessuten animert på en tid da mye Flash-animasjon ikke var på et særlig høyt nivå._

Avslutningsvis forlater jeg dere med en liten oppfordring fra Jay Sherman (som dere ikke må ta sånn altfor, altfor alvorlig):

<div class="video-shortcode">
</div>